---
title: Make-up inspirowany obrazem. 'Light_of_Iris' by Georgia_O'Keeffe
date: 2018-11-07 17:27:00 +01:00
categories:
- Sztuka Makijażu
tags:
- makeup
- makijaż
- obraz
- georgia o'keeffe
- malarka
- ameryka
- abstrakcja
---

![Zdjęcie przedstawia portret kobiety w artystycznym makijażu.](https://assets0.ello.co/uploads/asset/attachment/8467684/ello-optimized-96300a10.jpg)

Georgia O’Keeffe przychodzi na świat w amerykańskiej rodzinie zajmującej się hodowlą bydła. Druga z siedmiorga dzieci od najmłodszych lat wykazuje się talentem plastycznym. Matka, Ida Totto O’Keeffe, bardzo dba o rozwój swoich maluchów, dlatego już w wieku 12 lat Georgia wraz z siostrami uczęszcza na lekcje rysunku. Przyszła malarka kontynuuje naukę w Town Hall School w Wisconsin, gdzie szkoli się pod okiem akwarelistki Sary Mann. Georgia jet grzecznym dzieckiem. Zdobywa wysokie oceny z przedmiotów takich jak algebra, historia, języki. Rozwijanie obserwacji przyrody, w tym kwiatów, oraz znajomość techniki akwareli przyczynia się znacząco do przyszłej krystalizacji indywidualnego stylu O’Keeffe. 


W 1905 roku Georgia rozpoczyna naukę malarstwa w Art Institute w Chicago. Trzy lata później otrzymuje nagrodę Williama Merritta Chase'a za obraz olejny „Martwy królik z miedzianym garnkiem”. Nagroda ta stanowi stypendium umożliwiające jej wzięcie udziału w plenerze odbywającym się nad jeziorem George, w stanie Nowy Jork. Jesienią tego roku O’Keeffe rezygnuje z malarstwa i zaczyna nauczać rysunku w szkole podstawowej. Do farb powróci dopiero w 1912 roku. 

Na wiosnę 1917 roku ma miejsce pierwsza wystawa prac Georgii w Nowym Jorku. Galeria 291 Alfreda Stieglitza (eksponowano w niej prace Pabla Picassa, Henri’ego Matisse’a, Paula Cezanne’a) pokazuje niewielki zbiór jej akwareli z Teksasu. Właściciel galerii zachwycony jest lekkością i prawdą drzemiącą w pracach przyszłej gwiazdy amerykańskiego malarstwa. 
Alfred Stieglitz to postać niezwykle ważna dla rozwoju amerykańskiej sztuki. Fotograf, właściciel wpływowej galerii, wydawca, popularyzator nowoczesnych idei artystycznych. W ówczesnym świecie zdominowanym przez płeć męską kobietom było niezwykle trudno ‘przebić się’, zostać dostrzeżoną. Georgii brakowało wiary w siebie, dlatego pomogła jej w tym przyjaciółka, Anita Pollitzer. To właśnie ona, można powiedzieć, zapoczątkowała karierę Georgii pokazując jej prace Alfredowi. Niedługo później okaże się, że zapoczątkowała również jej życie miłosne…


![Obraz przedstawia dwa zdjęcia. Na zdjęciu z lewej strony widzimy portret kobiety w kolorowym makijażu. Po prawej stronie widzimy małe zdjęcie oka.](https://assets1.ello.co/uploads/asset/attachment/8467686/ello-optimized-066f10e7.jpg)

## Georgia: artystka, modelka, kochanka

Lekko odchylone w lewą stronę, idealne w proporcjach kobiece ciało zdaje się trwać w chwili, której powaga jest jak najdoskonalsza marmurowa rzeźba. Palce lewej dłoni subtelnym gestem owijają się wokół sutka niczym wąż wokół drzewa w ogrodzie Eden. Są manifestacją siły kobiecości. Pełne mądrości i smutku oczy patrzą w dal mijając swoim wzrokiem przedmiot trzymany przez lewą dłoń. Kobietą na fotografii z 1919 roku jest Georgia, a autorem zdjęcia Alfred. Kochankowie doskonale się rozumieją i uzupełniają. Artystka dostarcza partnerowi zrozumienia, partner dba o jej karierę. On negocjuje warunki sprzedaży dzieł, ona pozuje przy okazji śmiałych wizji. On organizuje wystawy, wypłaca pensję, ona pracuje nad kolejnymi obrazami. Kochankowie pobierają się w 1924 roku (zaraz po rozwodzie Alfreda). Zimne miesiące spędzają na Manhattanie, słońcem zaś cieszą się nad jeziorem George.

![Zdjęcie przedstawia zbliżenie na oko w artystycznym makijażu.](https://assets0.ello.co/uploads/asset/attachment/8468376/ello-optimized-8bbe9487.jpg)

## 1929-1949

Pod koniec lat 30-tych O’Keeffe pragnie powiewu świeżych inspiracji. Wyrusza w podróż do Taos, w Nowym Meksyku. Spędza lato na ranczo Mabel Dodge Luhan, gdzie odbywa wiele konnych wypraw po lokalnych górach i pustyniach. W tym czasie powstają słynne dzieła, takie jak „Drzewo Lawrence'a”, oraz nietypowe przedstawienie kościoła Ranchos de Taos. Przez kolejne 20 lat Georgia regularnie podróżuje do Nowego Meksyku, a na jesień zawsze wraca do Nowego Jorku. Maluje typowe dla tamtejszej kultury i klimatu motywy kości, czaszek, oraz liczne widoki.

![Obraz przedstawia dwa zdjęcia. Z prawej strony widzimy portret kobiety w kolorowym makijażu. Kobieta wznosi wzrok ku górze. Z lewej strony widzimy małe zdjęcie oka.](https://assets0.ello.co/uploads/asset/attachment/8467691/ello-optimized-c4a6edc5.jpg)

## Być kobietą

Georgia to pierwsza kobieta-artystka, która doświadcza własnej wystawy retrospektywnej w MOMA (Museum of Modern Art) w Nowym Jorku (1946 r.). Jej wielkoformatowe obrazy-kwiaty stanowią formę abstrakcyjnego postrzegania realnej rzeczywistości. Wielu z nas stwierdzi, że kompozycje na pierwszy rzut oka przypominają kolorowe waginy. Krytycy przy okazji jej obrazów wspominają o ‘freudowskich żądzach’, ‘ucieleśnianiu erotycznych fantazji’, a ona im na to odpowiada, że ‘mówią o sobie, a nie o niej’. Do końca swoich dni pozostaje wierna sztuce. Podobno chciała mieć dzieci, ale nie zgodził się na nie jej mąż. Podróżuje, jeździ konno, prowadzi auto, robi wszystko, co wypada i czego jeszcze nie wypada robić kobietom w tamtych czasach. Jej strój w męskim charakterze, wraz z upływem czasu przeobraża się w coraz bardziej ascetyczną formę. Czarne, purystyczne okrycia, brak makijażu, włosy zebrane w kok. Być może artystka zauważa, że jej malarstwo w większości odbierane jest jako wyraz i pochwała kobiecości i właśnie dlatego decyduje się na antypodyczny wizerunek. 

> 
> Mężczyźni uznają mnie za najlepszą kobietę-malarkę. A ja uważam, że jestem jednym z najlepszych malarzy.
>

![Zdjęcie przedstawia odwrócone oko w powiększeniu. Na powiece widzimy kolorowy makijaż.](https://assets1.ello.co/uploads/asset/attachment/8467689/ello-optimized-48381852.jpg)

## ...i że Cię nie opuszczę aż do śmierci

Georgia tworzy do końca swoich dni. W 1971 roku zaczyna tracić wzrok. Dwa lata później zatrudnia młodego artystę Juana Hamiltona na swojego asystenta. Hamilton z wykształcenia jest garncarzem, to też skłania 86-letnią wówczas malarkę do pracy nad formami ceramicznymi. Z pomocą młodego asystenta pisze książkę o swojej sztuce. W 1977 roku prezydent Gerald R. Ford odznacza O’Keeffe Medalem Wolności, a w 1985 roku otrzymuje ona Narodowy Medal Sztuki z rąk Ronalda Reagana. Pod koniec życia Georgia przenosi się do Santa Fe, gdzie umiera w wieku 98 lat. Zgodnie z jej wolą ciało zostaje skremowane następnego dnia, a Hamilton rozrzuca prochy zmarłej stojąc na górze Pedernal Mountain.

![Obraz przedstawia abstrakcyjną kompozycję złożoną z elementów zdjęć, na których widzimy oczy.](https://assets1.ello.co/uploads/asset/attachment/8467681/ello-optimized-451899b8.jpg)

Georgia całe życie poświęciła sztuce. Odnajdywała spokój i natchnienie wśród skalistych widoków prerii. Jej malarstwo nie jest jedynie powiększonym kwiatkiem, czy czaszką lewitującą w powietrzu. Poprzez kształt i kolor przeżywała wewnętrzne transformacje, ale też symbolicznie ukazywała otaczającą ją rzeczywistość. Na obrazie ‘Cow’s Skull: Red, White and Blue’ (‘Krowia Czaszka: Czerwony, Biały i Niebieski’) trzy wyróżnione w tytule kolory odnoszą się do kolorów amerykańskiej flagi. ‘Wszyscy dookoła mówili o świetności Ameryki, a żaden z nich nie był po drugiej stronie Hudson’ (cyt: ‘That was at the time that the men were all talking about the Great American Novel, Great American Play, the Great American, oh, it was a Great American Everything, and I thought they didn’t know anything about America, a lot of them had never been across the Hudson (…) so I thought I’ll make my picture a red, white and blue (…) I’ll make it an American picture.’)

----------

Korzystałam z :

* https://pl.wikipedia.org/wiki/Georgia_O%E2%80%99Keeffe
* http://www.entertheroom.pl/art-design/6622-podwojne-zycie-georgii-o-keeffe
* http://niezlasztuka.net/o-sztuce/georgia-okeeffe-malarka-amerykanskiej-nowoczesnosci/
* https://www.youtube.com/watch?v=v71awD38Qy4