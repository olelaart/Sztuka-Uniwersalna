---
title: 'Wystawa: Syntetyczny folklor'
date: 2019-04-23 17:08:00 +02:00
categories:
- Sztuka dla Sztuki
tags:
- syntetyczny folklor
- sztuczna inteligencja
- cyfrowy materializm
- postmodernizm
- geografia kulturowa
- nowy uniwersalizm
---

![Zdjęcie przedstawia kolorowe graficzne kształty.](https://assets1.ello.co/uploads/asset/attachment/9414293/ello-optimized-e37cc570.jpg)

Sztuka Janka Simona jest inteligentnym asamblażem etnicznej przeszłości zestawionej z elementami futurystycznej globalizacji. Na wystawie ‘Syntetyczny Folklor’ w Centrum Sztuki Współczesnej Zamek Ujazdowski sztuczna inteligencja pisze komentarz do wciąż żywej sytuacji społecznej i przemysłowej. Artysta bada również temat geografii kulturowej, zadaje pytanie o uniwersalność treści w zależności od szerokości geograficznych, w których zostały umiejscowione. Wiele jest obecnie artystów-badaczy, którzy sztuki nie traktują jako pojedyncza forma ekspresji, lecz szereg zależnych od siebie równań i niewiadomych. Zadają pytania, badają, krążą wokół tematu eksplorując go z każdej możliwej strony. Testy w sztuce są na porządku dziennym. Testuje się już nie tylko nowe techniki malarskie, ale własne formy badań, które w zasadzie naukę stawiają na poziomie sztuki (lub odwrotnie). Janek Simon należy do grona takich artystów-badaczy, który trudne w zrozumieniu słowa ubiera w proste, prymitywne formy. I to się ceni. 

## Drukarka Trzy De i afrykańskie figurki 

Spacerując po uliczkach wystawy niejednokrotnie spotykam na swojej drodze kolorowe rzeźby niewielkich rozmiarów. Figury zlepione z etnicznych motywów Afryki, Indii, Ameryki Południowej wydrukowane zostały na drukarce 3d. ‘Polyethnic’ prezentuje mnogość przynależności do grup etnicznych . Figury konstruują nowe języki kulturowe łącząc przyszłość z dziedzictwem kulturowym i ewolucją ludzkości. We mnie takie skrajne łączenie futurystycznej technologii z ludowymi przedstawieniami wywołuje uczucie podobne do doliny niesamowitości. To tworzenie zupełnie nowych treści z istniejącego już spadku. To przeniesienie prymitywnych wierzeń ludzkości na wyższy level ewolucji i pytanie o to, czy tak zdekonstruowana tożsamość niesie ze sobą jakieś znaczenie. 

![Obraz przedstawia dwa zdjęcia, na jednym z nich widzimy obraz znanego artysty na białej ścianie, a na drugim fragment kolorowej rzeźby.](https://assets0.ello.co/uploads/asset/attachment/9414298/ello-optimized-dbb8e15a.jpg)
![Obraz przedstawia dwa zdjęcia, na których widzimy wnętrze galerii sztuki i obrazy.](https://assets1.ello.co/uploads/asset/attachment/9414301/ello-optimized-9a29e300.jpg)
![Obraz przedstawia dwa zdjęcia przestrzeni z białymi ścianami i szklanymi elementami.](https://assets2.ello.co/uploads/asset/attachment/9414305/ello-optimized-619f4bb0.jpg)

## Nollywood

Wartość nigeryjskiego przemysłu filmowego szacuję się w granicach 50 milionów dolarów. Afrykańska kinematografia opiera się głównie na produkcjach wideo rozpowszechnianych w formie kaset, płyt dvd, video cd, które rozchodzą się w niebotycznie szybkim tępie. W okresie kinowego apogeum nigeryjscy dystrybutorzy wypuszczali 50 filmów tygodniowo, co doprowadziło do chwilowej recesji i spadku produkcji. W Nollywood filmy powstają w rekordowym tempie – jedno, pełne dzieło kinowe postaje w tydzień. Janek Simon od pięciu lat pracuje nad realizacją remake’u słynnego filmu Andrzeja Wajdy ‘Popiół i Diament’ w nigeryjskim przemyśle filmowym. Co stanie się z historią o polskim kontekście, kiedy zostanie przetłumaczona na zupełnie inny kod kulturowy? Na nowo napisany scenariusz przenosi postać Maćka Chełmickiego (działacza podziemia antykomunistycznego) w realia wojny w Biafrze (wojna domowa w Nigerii, która pochłonęła ponad półtora miliona ofiar). Film na poziomie znaczenia społecznego stanie się analogią obrazu Wajdy, który jako pierwszy zekranizował wątek antykomunistycznego podziemia po II wojnie światowej. 

> 
> Co to właściwie znaczy, że coś jest blisko lub daleko?

![Obraz przedstawia dwa zdjęcia, na których widzimy kolorowy plakat na białej ścianie, oraz fragment książki.](https://assets2.ello.co/uploads/asset/attachment/9414307/ello-optimized-3a863730.jpg)

## Zupełnie nowe twarze

Sieć neuronowa stanowi syntetyczną strukturę przeprowadzającą procesy obliczeniowe poprzez rzędy elementów zwanych sztucznymi neuronami. Struktury sieci neuronowych porównuje się do struktur ludzkiego mózgu. Janek Simon stworzył sieć, która nauczyła się generować twarze nowych Polaków na podstawie 10 tysięcy portretów rzeczywistych obywateli Polski. Ściana pokryta portretami syntetycznie wygenerowanych, ‘nowych’ Polaków stanowi przykład produkcji treści przez sztuczną inteligencję. Stojąc naprzeciwko ściany portretów przypominającej pomnik martyrologii, będąc jednocześnie świadomym nieistnienia przedstawionych na niej osób dochodzę do wewnętrznie skrajnych uczuć niepokoju i fascynacji. Spekulacja na temat profilowania twarzy, monitorowania, segregacji i nadzoru w epoce mądrych maszyn wprowadza w drżenie moje ciało migdałowate. Konsekwencje takiej zabawy są nieuniknione. 

![Obraz przedstawia zdjęcie ściany, na której umieszczone są portrety ludzi.](https://assets1.ello.co/uploads/asset/attachment/9414323/ello-optimized-fcbb97ca.jpg)
![Obraz przedstawia dwa zdjęcia drukarki 3d, która jest w trakcie druku modelu żółtego sera.](https://assets2.ello.co/uploads/asset/attachment/9414324/ello-optimized-fcd1c337.jpg)
![Zdjęcie przedstawia kolorowe węże z lampami led.](https://assets0.ello.co/uploads/asset/attachment/9414314/ello-optimized-923c748c.jpg)

Całości ekspozycji można doświadczać wielopoziomowo. Można ją czytać jako powieść o utopijnym marzeniu inteligentnej przyszłości lub jako dzienniki i wspomnienia z niedalekiej przeszłości. Można jej doświadczać w sposób kolażowy, zestawiać różne wątki i budować nowe znaczenia. Można przez nią przejść jak hipster - zaciekawiony nową technologią lub jako rodzic pamiętający czasy Solidarności z Lechem Wałęsą na czele. Dla jednych będzie to przygoda niezapomniana, pełna wizualnych wrażeń i ciekawych treści, dla innych – no cóż – zbiór przedmiotów ułożonych w mniej lub bardziej zrozumiały sposób. Ale tak jest chyba z większością wystaw, na które warto wybrać się uprzednio zarzucając na siebie płaszcz badacza-odkrywcy.

![Fotografia przedstawia pomieszczenie, na środku którego stoi stolik z różnymi przedmiotami.](https://assets2.ello.co/uploads/asset/attachment/9414311/ello-optimized-a5bcb405.jpg)
![Obraz przedstawia dwa zdjęcia kolorowych przedmiotów leżących na stole lub na parapecie okna.](https://assets0.ello.co/uploads/asset/attachment/9414315/ello-optimized-f8a4d52d.jpg)
![Zdjęcie przedstawia kolorowe przedmioty w przybliżeniu.](https://assets2.ello.co/uploads/asset/attachment/9414316/ello-optimized-6ab909f3.jpg)

> 
> Lubię wykresy, diagramy, wizualizacje danych – mają coś ze sztuki abstrakcyjnej, ale kryje się za nimi bardzo konkretne znaczenie.

![Obraz przedstawia dwa zdjęcia obiektów w białych pomieszczeniach galerii sztuki.](https://assets2.ello.co/uploads/asset/attachment/9414319/ello-optimized-66c9b9c7.jpg)
![Obraz przedstawia zdjęcie ciemno-niebieskiej ściany, na której zawieszone jest dużo obrazków w różnych formatach.](https://assets1.ello.co/uploads/asset/attachment/9414309/ello-optimized-4fdc742e.jpg)


--------------------------


Wystawy **Janek Simon ‘Syntetyczny Folklor’** możesz doświadczać do 19.05.2019 we wtorek i środę w godzinach 11:00-18:00, w czwartek i piątek w godz. 12:00-20:00, w sobotę od 10:00-19:00, oraz w niedzielę od 11:00-18:00. 

* Centrum Sztuki Współczesnej Zamek Ujazdowski; ul. Jazdów 2 
* Bilety w cenie normalny – 16zł, ulgowy – 8zł do nabycia w kasie CSW.

**W poniedziałki CSW jest nieczynne. **
**W czwartki wstęp na wystawy jest darmowy.** 

Więcej informacji znajdziesz [TU](https://u-jazdowski.pl/program/wystawy/janek-simon)