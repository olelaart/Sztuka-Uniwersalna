---
title: Stylizacje za grosze, czyli pokochaj lumpeksy!
date: 2017-10-18 10:22:00 +02:00
categories:
- Sztuka Ubioru
tags:
- taniaodzież
- lumpeks
- tania
- stylizacja
- moda
- fashion
- sztuka
- art
- artysta
- artist
---

 W swoim życiu nie spotkałam kobiety, która nie lubiłaby ciuchów. Wygląd przecież nie tylko świadczy o nas samych, ale też jest wyrazem szacunku dla drugiego człowieka. Poza tym, dzięki dobrze dopasowanym ubraniom można świetnie się czuć, co przekłada się tak naprawdę na życie. Salvador Dali mawiał „Podstawą wielkich zwycięstw jest ubranie.” I my, na co dzień odnosimy takie swoje małe zwycięstwa, kiedy uda nam się ubrać zgodnie z sobą samym, bo dzięki temu świetnie się czujemy i promieniujemy dobrą energią. Żeby dobrze się ubrać wcale nie trzeba ślepo podążać za trendami. Jeśli danego sezonu modnym kolorem zostaje okrzyknięty kanarkowy żółty, a Ty porostu nie znosisz tego koloru, a on nie znosi Ciebie, to przecież nikt nie zmusza Cię do noszenia żółtego swetra. Trzeba zrozumieć naturę trendów – one tak jak kolejna wiosna, przeminą (na dodatek mają tendencje do powtarzania się). Dlatego w całej tej modowej gonitwie trzeba szukać przede wszystkim siebie. Mamy dziś nieograniczone możliwości, bo w sklepach znajdziemy praktycznie wszystko. W tym czuję się świetnie, ale też wyglądam w tym świetnie, uwielbiam soczystą zieleń, rozkloszowane spódnice, retro łączone z futurą, i super!

![Obraz przedstawia dwa zdjęcia, na lewym widzimy postać kobiety w szarej spódnicy z brązowym paskiem, koszuli w paski, na różowym tle. Po prawej stronie znajduje się zbliżenie paska.](https://assets1.ello.co/uploads/asset/attachment/6379870/ello-optimized-d3d63468.jpg)
![Obraz przedstawia zdjęcie kobiecych nóg w białych skarpetach i czarnych butach, całość na różowym tle. W górnej części zdjęcia widzimy fragment materiału w czarno-białe paski.](https://assets0.ello.co/uploads/asset/attachment/6379877/ello-optimized-2a8b6ae3.jpg)

Chyba każda z nas marzyła kiedyś lub marzy o rzeczy od ‘znanego projektanta’, nie każdą z nas niestety na nie stać. Dlatego właśnie wymyślono tanią odzież, potocznie: lumpeksy, lumpy, szmateksy, ciucholandy itp. Osobiście jestem wielką zwolenniczką tego typu sklepów. Dlaczego? Nie tylko dlatego, że można tam upolować niezłe skarby, ale przede wszystkim dlatego, że kupuję tam rzeczy z historią i dokładam do nich kawałek swojej historii. Nieraz zdarza się też, że znajduję ubranie zupełnie nowe, z metką, nienoszone, a na dodatek dobrej jakości i za 1zł. Poza tym uwielbiam sam rytuał szukania, przeglądania ubrań, myślenia  z czym można daną rzecz połączyć, jak ewentualnie przerobić za duże spodnie czy bluzkę (nazywam to kreatywnością). Nigdy też nie wyrzucam ubrań na śmietnik, tylko daję komuś, komu się przydadzą, albo oddaję do domów opieki lub wrzucam do kontenera. 

## Poliester poliestrowi nierówny.

Żyjemy w świecie, który coraz bardziej pędzi. Chcemy więcej, szybciej, taniej. Dzisiejszym luksusem nie są już same materiały, lecz sposób ich obróbki. Rzeczy wykonane ręcznie z olbrzymią precyzją są świetne jakościowo, ale też drogie. Nie każdy może pozwolić sobie na szafę jedwabnych kreacji najwyższej jakości. Dlatego powstały sieciówki, tam znajdziemy modne fasony za niewielką cenę. Niestety takie sklepy często robią nas w przysłowiowego ‘konia’, gdyż chcąc zminimalizować koszty produkcji, a zmaksymalizować dochód, oszczędzają na materiałach i produkcji, a my zwyczajnie przepłacamy. Nie jest jednak z góry powiedziane, że wszystkie rzeczy wykonane z poliestru są marnej jakości. Czasami do włókien naturalnych dodaję się syntetyk, aby przedłużyć jego trwałość lub np. spowodować, że materiał nie będzie wymagał prasowania. Jak uniknąć przepłacania? Kupować taniej, kupować bardzo tanio – kupować w taniej odzieży!


Przygotowałam parę wskazówek, na co warto zwracać uwagę w sklepach z tanią odzieżą. Dlatego jeśli jeszcze nie próbowałeś tego typu ‘łowów’, albo boisz się pierwszego razu – koniecznie przeczytaj, zanotuj i zapamiętaj!

1. Nie zawężaj swoich poszukiwań. Nie nastawiaj się, że dziś kupisz spódnicę, albo szukasz tylko torebki. Moje najlepsze zdobycze pochodzą z dni, kiedy ‘wstąpiłam’ po drodze zobaczyć czy znajdę coś ciekawego, a wyszłam z torebką marki Furla i spodenkami od Calvin’a Klein’a.
2. Niczego nie omijaj. Zajmij swój umysł przewracaniem kolejnych wieszaków. Ciekawe skarby zazwyczaj czają się wciśnięte gdzieś pomiędzy, dlatego tak ciężko je dostrzec. Nie oglądaj, tylko dotykaj, przewracaj -  działaj!
3. Jeśli już w Twoich dłoniach znajdzie zainteresowanie jakiś okaz koniecznie sprawdź z jakiego materiału jest zrobiony. Ja zazwyczaj czytam skład na metce. Jeśli nie ma metki chwilę go ‘miętoszę’ i pocieram, aby sprawdzić, czy aby na pewno jest to dobry gatunek, czy nie będzie się zbijał w grudki, czy nie jest sztuczny i czy po prostu jest przyjemny w dotyku. Jeśli na oku mam torebkę koniecznie upewniam się czy jest wykonana ze skóry (można poznać po zapachu).
4. Poświęć chwilę na zastanowienie się nad krojem. Najlepiej zmierz daną rzecz. Jeśli gdzieś coś odstaje, zagina się w dziwny sposób, marszczy, to może świadczyć o złym skrojeniu lub też najzwyczajniej może nie pasować do Twojego typu sylwetki. 
5. Sprawdź koniecznie szwy – mają być gęste, a nitka ma ‘nie pracować’, nie rozłazić się. Jeśli nogawka spodni jest zszyta po skosie to niestety, ale nie pomoże jej żadne pranie, wyciąganie itp. Ona po prostu będzie się zawijać na nodze już zawsze. 
6. Ja zazwyczaj sprawdzam jeszcze markę na metce. Jeśli nie jest mi znana, to googluję w internecie, czytam opinie, oglądam kolekcje. Należę do osób, które uważają, że na rynku po prostu są sprawdzone marki, w które warto inwestować, mam też swoich faworytów, których jakość wyrobów przetestowałam na własnej skórze i je cenię.

Jeśli przeszłaś przez wszystkie powyższe punkty i nadal nosisz daną rzecz w koszyku, to znaczy, że pora zapytać o cenę. W większości sklepów z tanią odzieżą towar sprzedaje się na wagę. To oznacza, że np. w poniedziałek kupimy kilogram ubrań za 70zł, a w środę już za 30zł. Zdarzają się sklepy, w których jednego dnia tygodnia wszystko kosztuje 1zł (nazywam to ‘czystki’, ponieważ właściciele w ten sposób pozbywają się większości rzeczy, robiąc miejsce na nową dostawę. Działa tutaj zasada: „Tylko złotówka? Kupuję!”). Istnieją też miejsca, gdzie odzież jest z góry wyceniona. Są to zazwyczaj sklepy, gdzie znajdziemy ubrania nie noszące zbytniej ilości śladów użytkowania, niezniszczone, czasami też nowe. Odłamem ‘taniej odzieży’ są tzw. ‘komisy’. Tam mamy pewność, że ubrania będą dobrej jakości, od dobrych projektantów lecz używane lub też sprzed kilku/kilkunastu sezonów. Cena ubrań w komisach nie jest już taka niska i nieraz sięga kilkuset złotych.

Okej. Przyjmijmy, że znajdujesz się w sklepie, gdzie wszystko jest na wagę. Jeśli wybrana przez Ciebie rzecz jest zrobiona z aksamitu, czy też bawełny to zapewne zapłacisz stosunkowo niewiele, bo waga tych tkanin jest niewielka. Jeśli z kolei wybrałaś rzecz, która ma zamki błyskawiczne, ćwieki, sprzączki, czy inne metalowe elementy, wtedy możesz spodziewać się wyższej ceny. Od Ciebie zależy decyzja, czy jesteś w stanie wydać określoną sumę pieniędzy w zamian za daną rzecz. Nawet jeśli okaże się, że dana torebka kosztuje 80zł, a Ty masz pewność, że jest to oryginalna torebka od Versace to wtedy myślę, że wybór jest prosty. Nigdzie indziej nie znajdziesz jej za taką cenę. 