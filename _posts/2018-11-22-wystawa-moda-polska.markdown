---
title: 'Wystawa: Moda Polska'
date: 2018-11-22 17:01:00 +01:00
categories:
- Sztuka dla Sztuki
tags:
- wystawa
- exhibition
- moda polska
- jaskółka
- antkowiak
- piętro III
- piętro II
- black & red
---

![Zdjęcie przedstawia ciemne pomieszczenie oświetlone światłem białyego neonu w kształcie napisu.](https://assets2.ello.co/uploads/asset/attachment/8528320/ello-optimized-7b8afcba.jpg)

Dwa niewielkie piętra wypełnione wielką modą. Wystawa ‘Moda Polska’ w Centralnym Muzeum Włókiennictwa w Łodzi to historia pierwszego w Polsce domu mody, który swoją pomysłowością i stylem zasłynął na światowym rynku. Firma przechodziła wiele etapów, które zależne były między innymi od obecnego ustroju w państwie. Kiedy brakowało materiałów stroje szyto np. z zasłon, koców, albo wstążek. W czasach modowej ekspansji królowały materiały naturalne takie jak barwiony jedwab, czy len. Jedno jest pewne – marce przyświecał cel odmiany wizerunku polskiej kobiety, który po wojnie był niezwykle skromny. W Modzie Polskiej nie brakowało kreatywnych umysłów i rąk chętnych do pracy. Moda była życiową pasją dla Jadwigi Grabowskiej (pierwszej dyrektor kreatywnej), Jerzego Antkowiaka (głównego projektanta), oraz masy innych osób zaangażowanych w rozwój Mody Polskiej. 
Zbiory, które znajdziemy na wystawie pochodzą głównie z kolekcji Jerzego Antkowiaka, który w 1998 roku, kiedy Moda Polska przestała istnieć, odkupił od syndyka zawartość magazynów i przez kolejne 20 lat przechowywał je w piwnicy swojego domu. Zachowane stroje są w świetnym stanie, wyglądają niemal jakby wyszły spod igły wczoraj. Kiedy przy okazji świętowania urodzin kolegi zobaczył je Tomasz Ossoliński, było wiadome: będzie wystawa.

![Zdjęcie przedstawia fragment budynku z cegły i niebieskie niebo.](https://assets1.ello.co/uploads/asset/attachment/8528283/ello-optimized-df5910e2.jpg)
![Obraz przedstawia dwa zdjęcia. Na jednym z nich widzimy pomieszczenie, a na drugim plakat reklamowy.](https://assets0.ello.co/uploads/asset/attachment/8528286/ello-optimized-c56c6f6e.jpg)

## Piętro III

Zwiedzanie wystawy zaczynam od najwyższego piętra. Przekraczając próg znajduję się nagle w ciemnej przestrzeni oświetlonej jedynie subtelnymi neonami. Ściany całej ekspozycji są czarne, klimat mroczny, co potęguje wrażenie cofnięcia się w czasie. Górne piętro poświęcone jest w całości historii Mody Polskiej. Idąc po kształcie litery ‘U’ czytam o początkach marki, jej rozwoju, kluczowych momentach, o osobach z nią związanych, o wpływach, o poszczególnych pokazach i projektach. Stroje, szkice, dokumenty zamknięte w szklanych gablotach opowiadają historię czasów, kiedy Moda Polska wypuszczała 6 kolekcji rocznie, które składały się nawet z 500 modeli. Sklepy marki mieściły się w najlepszych lokalizacjach, a każdy marzył, aby posiadać choć jedną rzecz sygnowaną znakiem słynnej jaskółki. Czytam również o ciężkich czasach, kiedy po wprowadzeniu stanu wojennego w 1981 roku Moda Polska po raz pierwszy nie wysłała swoich projektantów do Paryża. Kiedy brakowało materiałów i kamizelki szyło się ze starych spodni. W ściany wbudowane zostały małe ekraniki, na których przewijają się filmy z pokazów. Jakość z kasety VHS i czerń ścian wprawiają mnie w sentymentalny nastrój. Modelki na wybiegach poruszają się w zupełnie inny sposób niż współczesne dziewczyny w tym zawodzie. Mam wrażenie, że są bardziej swobodne, mimo wymogów pokazu zachowują swój indywidualny charakter. Ta część wystawy kończy się wielkim gadającym lustrem w złotej ramie. Lustro należało do Jadwigi Grabowskiej i towarzyszyło jej przy przymiarkach przez wszystkie lata modowej kariery.


