---
title: 'O kolorach: Niebieski, cz.1'
date: 2019-03-17 14:37:00 +01:00
categories:
- Sztuka Makijażu
tags:
- kolor
- o kolorach
- blue
- błękit
- niebieski
- picasso
- jeffree star
- chromoterapia
---

‘Oprócz błękitnego nieba, nic mi dzisiaj nie potrzeba’ śpiewał Marek Jackowski z zespołem Maanam. Niebo, woda, harmonia, spokój, to pierwsze ze skojarzeń z kolorem niebieskim. Faraon zabierał błękit ze sobą do sarkofagu, gdyż wierzył w jego magiczną moc przynoszącą szczęście. W hinduizmie bóg Kryszna ma niebieską skórę, a w religii chrześcijańskiej błękitna szata Maryi symbolizuje jej nieskalaną naturę. Niebieski jest kolorem wolności, poczucia jedności z otaczającą nas naturą. Warto ten kolor umiejętnie wkomponować w swoje otoczenie, gdyż niesie on ze sobą wiele korzyści. 

## Błękit w chromoterapii

Kolor jest energią podróżującą w postaci fali elektromagnetycznej. Okazuje się, że za pomocą odpowiedniej dawki energii (wibracji) koloru jesteśmy w stanie wspomóc procesy regeneracyjne naszego organizmu. Chromoterapia (grec. chroma - barwa i therapeia – leczenie) znana i wykorzystywana była już w Starożytnych Chinach. W średniowiecznej Europie stosowano kolor czerwony w leczeniu odry i szkarlatyny.
Kolor niebieski ma potężną moc. Jest on barwą chłodną o działaniu bakteriobójczym, dlatego zaleca się malować jego odcieniem ściany szpitali. Błękit walczy z gorączką, leczy choroby na tle nerwowym poprzez swoje uspokajające i kojące działanie. Wycisza nas wewnętrznie, pozwala spokojnie oddychać. Potrafi nawet obniżyć ciśnienie. Kosmetyczki w swoich salonach wykorzystują światło niebieskie przy zabiegach dla cer tłustych, ponieważ jest on w stanie regulować pracę gruczołów łojowych. Jeśli złapie nas zakaźny wirus lub odpoczywamy po załamaniu kości warto dosłownie przykryć się niebieskim – wybierzmy niebieską pościel, niebieską piżamę i niebieski kubek z ciepłym napojem. Uwaga – błękitu nie należy przedawkować, ponieważ grozi to apatią i wzrostem wątpliwości. Za długi czas z tym kolorem prowadzi również do utraty wiary we własne siły i możliwości. 

![Fotografia przedstawia portret kobiety na niebieskim tle w niebieskim makijażu.](https://assets0.ello.co/uploads/asset/attachment/9219474/ello-optimized-1f8ab21e.jpg)

## Błękitny Picasso

Kolor niebieski, ze względu na swój chłód kojarzony jest również z odczuwaniem smutku. Błękit jest niebem i wodą, ale również łzami, melancholią i zadumą. Okresem błękitnym w twórczości Pabla Picassa określa się czas między 1901 a 1904 rokiem, kiedy to na jego obrazach pojawiali się ubodzy starcy, ludzie bezdomni, żebracy. Melancholijny nastrój dzieł podkreślała chłodna, błękitna kolorystyka. Stan, pod którego skrzydłem tworzył mistrz mógł być bezpośrednio związany ze śmiercią jego bliskiego przyjaciela Carlosa Casagemesa, która miała miejsce w 1901 roku. ‘Zacząłem malować na niebiesko, bo stale o nim myślałem’ - mawiał Picasso, a Guillaume Apollinaire opisał jego malarstwo słowami: ‘Malarstwo niebieskie jak wilgotne dno otchłani’. Postaci na błękitnych płótnach zdają się mieć papierową cerę i puste oczy niewidzące sensu życia. Sam sposób kładzenia farby przypomina kontemplacyjny rytuał smutku i zamyślenia. Niebieski okres kończy się wraz z nadejściem okresu różowego w 1904 roku.

![Zdjęcie przedstawia portret kobiety z przekrzywioną głową. Kobieta ma na twarzy artystyczny makijaż w niebieskich odcieniach. Całość na niebieskim tle.](https://assets0.ello.co/uploads/asset/attachment/9219481/ello-optimized-5f6baa7d.jpg)
![Obraz przedstawia zdjęcie dzieła znanego artysty na białym tle. Pod dziełem znajduje się krótki opis.](https://assets0.ello.co/uploads/asset/attachment/9219482/ello-optimized-7c9f9378.jpg)

## Historia niebieskiego cienia

Niebieskie powieki jeszcze do niedawna kojarzone były z bezguściem i tandetą. Zgrywały się jedynie z wizerunkiem Joli z popularnego swoimi czasu serialu ‘Trzynasty posterunek’.W latach 90-tych, kiedy na na rynku kosmetycznym nie było produktowego bogactwa, niebieskie perły i krwisto czerwone usta musiały nas zaspokoić. Takiego look’u nie powstydziły się wschodzące gwiazdy muzyki pop - Christina Aguilera czy Britney Spears. XXI wiek ustanowił nowe makijażowe reguły. Jeśli malujesz mocno oczy, zostaw usta w spokoju i na odwrót. Kolor niebieski poszedł w odstawkę. Umocniła się pozycja brązów, odcieni beżu, różu, czyli neutralnych ‘nudziaków’ (ang. nude: nagi,cielisty), które pasują każdemu niezależnie od karnacji. Na szczęście odważni makijażyści nadal wykorzystują mocne, niebieskie tony w makijażach wybiegowych (patrz: Dior, Armani, Moschino, Michael Kors). Co jakiś czas wraca do nas trend ultramarynowej kreski, chabrowych rzęs, czy dziewczęcego oka w stylu ‘baby blue’. Warto dodać taki akcent do swojego codziennego makijażu. Praktycznie niezauważalne z daleka zaintryguje z bliska i dodatkowo podbije kolor tęczówki oka.

![Fotografia przedstawia zbliżenie na artystyczny makijaż w niebieskiej tonacji. Kobieta na zdjęciu ma zamknięte oczy.](https://assets1.ello.co/uploads/asset/attachment/9219477/ello-optimized-aae598a0.jpg)

29 marca 2019 swoją premierę będzie miała kolekcja kosmetyczna ‘Blue Blood’ od Jeffree Star Cosmetics. Paleta cieni składa się z 18 przepięknych kolorów – matowych brzoskwiń, błękitów, turkusów, tonów miętowych… Oprócz cieni w kolekcji znajdują się również pomadki w płynie, płynne rozświetlacze oraz peelingi do ust, oczywiście wszystko utrzymane w niebieskiej kolorystyce.

![Fotografia przedstawia twarz kobiety w artystycznym makijażu. Kobieta ma skrzywioną minę. Całość na niebieskim tle.](https://assets2.ello.co/uploads/asset/attachment/9219478/ello-optimized-fe604dbd.jpg)

Cdn...

----------------