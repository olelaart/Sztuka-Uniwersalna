---
title: O narkotykach XXI wieku
date: 2018-02-18 12:25:00 +01:00
categories:
- Sztuka Ubioru
tags:
- sale
- wyprzedaż
- zakupy
- shopping
- glitter
- art
---

![Zdjęcie przedstawia litery ułożone z kolorowego brokatu na różowym tle.](https://assets1.ello.co/uploads/asset/attachment/7175481/ello-optimized-02748f16.jpg)

Benjamin Franklin przepowiedział kiedyś, że sklepy staną się narkotykiem XXI wieku. Nie mylił się. Do sklepów chodzimy już nie tylko w celu zakupienia POTRZEBNYCH nam rzeczy, lecz upatrujemy w rzeczach naszych pragnień i marzeń. Żyjemy złudzeniem, że to one, te wszystkie kuszące cudeńka w pięknych opakowaniach są nam niezbędne do życia, że dzięki nim osiągniemy stan szczęśliwy. Mało nam. Wraz z jednym szczęściem przychodzi ochota na kolejne i kolejne. Taki paradoks ‘ładnych rzeczy’. Chcemy otaczać się nimi z każdej strony. A jeśli nadarzy się okazja, żeby ładną rzecz nabyć taniej? Bardzo tanio? Oczywiście, że kupujemy! Kupujemy dużo, bez opamiętania, a później zwracamy, bo zakup ‘nieprzemyślany’. W ten sposób tracimy czas nie tylko na zakupy, ale też na zwroty. A Benjamin coś o czasie wiedział i powtarzał: ‘Czas to pieniądz’. Czas i pieniądz, który my tracimy na potrzeby nam niepotrzebne (Mark Twain) i pieniądz, który zyskują w ten sposób wielkie korporacje.

![Zdjęcie przedstawia kobietę pochyloną nad różowym stołem. Kobieta trzyma coś w ręku i patrzy w obiektyw.](https://assets2.ello.co/uploads/asset/attachment/7175482/ello-optimized-46549723.jpg)

## Historia wyprzedaży

Jak najlepiej zachęcić klienta do kupna danego produktu? Atrakcyjną ceną oczywiście! A historia obniżek cen i wyprzedaży sięga XIX wieku. Każdego roku, w ostatni czwartek listopada wypada tzw. ‘święto Dziękczynienia’ ustanowione przez Abrahama Lincolna (stanowi ono pamiątkę pierwszych dożynek mieszkańców kolonii Plymouth w 1621). Jest to czas, kiedy Amerykanie wyprawiają uroczyste kolacje, aby spotkać się z rodziną i bliskimi i podziękować sobie nawzajem za wszystkie wspaniałości, które spotkały ich w danym roku. Ten dzień jest ustawowo dniem wolnym od pracy. Następnego dnia (piątek) oficjalnie rozpoczyna się okres przedświątecznych zakupów. Podobno nazwy ‘czarny piątek’ po raz pierwszy użyli policjanci z Filadelfii, kiedy musieli interweniować w związku z zatłoczeniem ulic. Czarny piątek dla sprzedawców jest zazwyczaj najbardziej dochodowym dniem w roku. Tego jednego dnia sklepy są czynne w dodatkowych godzinach (nieraz całą dobę) i oferują olbrzymie rabaty. Chyba nikogo już nie zdziwi zasłyszany w wiadomościach news o bójce w sklepie, czy przepychance przy wejściu. Ba, nikogo nie zdziwi nowina, że stratowano staruszkę wraz z godziną otwarcia ‘świata ładnych (i tanich) rzeczy’.

![Zdjęcie przedstawia kawałek twarzy kobiety z czerwonymi ustami. Fotografie na czarnym tle.](https://assets0.ello.co/uploads/asset/attachment/7175485/ello-optimized-cbd3e2d4.jpg)
![Zdjęcie przedstawia małe srebrne elementy rozrzucone na różowym tle. Fotografia na czarnym tle.](https://assets1.ello.co/uploads/asset/attachment/7175486/ello-optimized-55d88021.jpg)

## Galerie Handlowe jako forma spędzania wolnego czasu

Do świątyń rozpusty chodzimy nie tylko w celu dokonania zakupu, ale również ‘dla zabicia czasu’. Coraz więcej tego typu miejsc oferuje nam również różnej maści event’y weekendowe (lub całotygodniowe) – warsztaty kulinarne, targi mody, pokazy mody, zabawy dla dzieci. Nie dziwię się zmęczonym rodzicom, którzy marzą o chwili wytchnienia i pozostawiają swoje pociechy pod opieką pszczółki Mai, kiedy sami mogą na moment zapomnieć o rzeczywistości i zatopić się w magii sklepowych witryn. Za szklaną szybą znajdziemy nasze pragnienia – najnowsze trendy z wybiegów za przystępną cenę, cieszące oko kompozycje manekinów, które wyznaczają współczesny kanon idealnego ciała.

<olela-narrative>
Któregoś razu przy okazji poszukiwania butów do biegania weszłam na moment do salonu firmy Nike. Na wejściu przywitały mnie trzy kobiece manekiny ubrane w sportowe stroje. Kiedy już miałam je minąć i oddać się w zupełności różnorodności modeli butów, coś przykuło moją uwagę. Otóż manekiny te miały mięśnie! Prawdziwie plastikowe mięśnie! Nie były kolejną kopią manekinowych anorektyczek. ‘Ale super!’ - pomyślałam. Oddawały prawdziwe ciało zdrowej, trenującej kobiety. Mam nadzieję, że kiedyś jeszcze natknę się na podobne oddanie natury w wersji polimerowej (np. w sklepie dla namiętnych graczy komputerowych otyłe figury powinny siedzieć przed ekranem i przestrzegać wszystkich przed skutkami braku aktywności fizycznej). 
</olela-narrative>

W galeriach handlowych można zjeść, załatwić się, dobrze się ubrać, zrobić makijaż w jednej z drogerii, spotkać ze znajomymi, pójść do kina, poczytać książkę… czego chcieć więcej w wolny dzień?

![Obraz przedstawia dwie fotografie typu polaroid. Widać na nich kobiecą twarz w makijażu.](https://assets1.ello.co/uploads/asset/attachment/7175487/ello-optimized-97a8543f.jpg)

## Po co przepłacać?

Sukienka kosztowała 299 zł, a na wyprzedaży 199 zł. Później były tak zwane price-cut’y, czyli ‘cięcia cen’. Jedne, drugie trzecie. Finalnie sukienka kosztuje 69 zł. Opłaca się? Myślę, że tak. Trzeba mieć jednak na uwadze to, że w sieciowych sklepach ceny ubrań są zawyżone. Ubrania te są szyte masowo, także koszt materiału jak i produkcji jest stosunkowo niższy od ceny sugerowanej w późniejszej sprzedaży (na czymś w końcu trzeba zarabiać).

W okresie wyprzedaży warto zwrócić uwagę na sklepy niszowych projektantów. Tam ceny są zdecydowanie wyższe, nigdy nie zejdą one tak nisko jak w popularnej Zarze. Okazy w takich butikach są zwykle niepowtarzalne, doskonale uszyte z dobrej jakości materiałów. Dlatego zachęcam do korzystania z wyprzedażowego szaleństwa z rozsądkiem. Kupmy mniej rzeczy lecz świetnej jakości, które posłużą nam przez długi czas. Nie wrzucajmy bezmyślnie butów do koszyka, aby później w domu zorientować się, że właśnie nabyłyśmy dwa lewe… Warto jest także wstrzymać się na początku, aby później kupić jeszcze taniej (wyprzedaże trwają zazwyczaj do początku marca).

Podsumowując pro-konsumpcyjny styl życia, który chyba nigdy nie wyjdzie z mody, zacytuję ponadczasowe słowa Ojca Stanów Zjednoczonych (znów):

> Kto rzeczy zbyteczne kupuje, sprzedać na koniec będzie musiał niezbędne.
>
> ~ Benjamin Franklin

Kupujmy więc kochani, kupujmy. Z głową.

![Zdjęcie przedstawia ciąg kolorowych liter na białym tle.](https://assets2.ello.co/uploads/asset/attachment/7175488/ello-optimized-38bc7281.jpg)

* SZTUKA UNIWERSALNA nie promuje żadnego stanowiska w sprawie rekreacyjnych zastosowań brokatu prezentowanych na zdjęciach.