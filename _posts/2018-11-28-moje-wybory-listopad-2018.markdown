---
title: 'Moje wybory: listopad 2018'
date: 2018-11-28 16:28:00 +01:00
categories:
- Sztuka Makijażu
- Sztuka Ubioru
tags:
- wybory
- listopad
- kosmetyk
- kolorówka
- pielęgnacja
- lektura
- akcesoria
---

<olela-narrative>
Kiedy otwieram oczy za oknem wciąż panuje noc. Czarna otchłań połyka delikatnie umarłe krople deszczu. Stopami dotykam zimnej podłogi jednocześnie podnosząc ręce do góry w geście woli obudzenia. Sennym krokiem kieruję się w stronę kuchni w celu zaparzenia kawy. Przesypuję czarne ziarna do młynka rozsypując dookoła niewielką ich ilość. Myślę o ciepłym swetrze, który dzisiaj założę nie z chęci lecz z konieczności. Termometr wskazuje cyfrę poniżej zera, a w moim brzuchu rozlewa się ciepło kofeiny. Pora roku wymusza na mnie nałożenie na twarz treściwego kremu. Następnie wykonuję swój codzienny rytuał założenia maski – podkład (koniecznie ten bardziej kryjący), korektor, puder. Przechodzę do części kreatywnej poranka – makijażu oczu. Kolory cieni w palecie przywodzą na myśl obraz Sandro Botticelli ‘Narodziny Wenus’. W przerwie między makijażem a popijaniem napoju bogów udaje mi się doczytać rozdział książki. Teraz jeszcze tylko podkoszulka, koszulka, sweter, ciepły szalik, rękawiczki i beret. Voilà, narodziłam się niczym Wenus na zamarzniętym jeziorze. 
</olela-narrative>


![Obraz przedstawia dwa zdjęcia palety z cieniami do powiek. Całość na jasnym tle.](https://assets1.ello.co/uploads/asset/attachment/8549316/ello-optimized-f2d20ead.jpg)

## Kosmetyk: kolorówka

Renesansowy obraz zamknięty w małym pudełku? Paleta cieni do powiek Modern Renaissance jako pierwsza na rynku umożliwiła nam nową, ciepłą odsłonę makijażu oka. Czternaście cieni w niewielkim welurowym opakowaniu nosi iście malarskie nazwy. Znajdziesz tutaj odcień Tempera (rodzaj farby lub technika malarska używana na przykład w malarstwie ściennym), Raw Sienna (odcień pigmentu), Vermeer (Jan Vermeer – holenderki malarz XVII wieku). Jej autorka pochodząca z Rumuni, Anastasia Soare, studiowała historię sztuki i architekturę. Podobno podczas praktyk kosmetycznych szczególną uwagę zwracała na kształt brwi stanowiący o proporcjach twarzy. Wspominała dzieła Leonarda da Vinci i złoty podział. Obecnie uznawana jest za Królową Brwi, a jej pomady, kredki i inne produkty cieszą się wciąż niemalejącą popularnością. Premiera marki w polskiej Sephorze miała miejsce piątego października.

![Obraz przedstawia dwa zdjęcia palety z cieniami do powiek leżącej na żółtym tle.](https://assets0.ello.co/uploads/asset/attachment/8549318/ello-optimized-85673d5c.jpg)

Paleta Modern Renaissance to mój jedyny zakup w czarny piątek i zarazem pierwszy raz z produktem marki Anastasia Beverly Hills. Muszę przyznać, że jestem pod niemałym wrażeniem. Kolory w palecie są idealnie przemyślane pod kontem codziennych makijaży. Cienie posiadają mocny pigment, należy bardzo uważać przy nabieraniu ich na pędzel. Na powiece łączą się i budują bez najmniejszego problemu. Paletka jest świetnym wyborem dla osób, które podstawy makijażu mają już za sobą. Jeśli dopiero zaczynasz swoją przygodę z makijażem wybierz inną, bezpieczniejszą opcję.

## Kosmetyk: pielęgnacja

Zimno, wiatr, zanieczyszczenia środowiska istotnie wpływają na wygląd i stan cery. W mroźne dni sięgam po nieco bardziej treściwe kremy, które nawilżą, załagodzą podrażnienia i ochronią delikatną skórę twarzy. Cold Cream Marine został stworzony z myślą o skórach suchych, wrażliwych, wymagających. Uzupełnia niedobory lipidów, koi, nawilża, wzmacnia odporność skóry. W jego składzie znajdziemy wyciąg z białego łubinu, olej ze słodkich migdałów, oczar wirginijski, specjalny kompleks opatentowany przez markę. Thalgo w swoich preparatach wykorzystuje dobroczynne właściwości mórz. Oleje z alg, wosk morski, kompleks Seve Bleue pochodzący z serca oceanu stanowią część morskich dobroci, które zapewnia Cold Cream Marine. Wszystko dla piękna, w listopadzie. 

![Obraz przedstawia dwa zdjęcia kosmetyków w niebieskich opakowaniach, na niebieskim tle.](https://assets1.ello.co/uploads/asset/attachment/8549308/ello-optimized-d165827f.jpg)

## Lektura

„- Mój kraj… W Taganrogu nie chodziłam do cerkwi, tylko do kościoła. Koleżanki, kiedy pop szedł korytarzem, odsuwały się ode mnie: Polaczka. A w kościele kazania były po francusku i nikt na mnie jak na swoją nie patrzył… Do Warszawy przyjechałam – powiedzieli: ‘moskiewka, akcent kacapski i śniada jak diablica’. W Petersburgu – warszawskaja barysznia. Nad Wołgę mąż zawiózł – grafinia ze stolicy, artystka. Teraz na starość do Warszawy i z powrotem. Znowu to samo: ‘pani z kresów czy z Rosji? Bo od razu poznać, że obca’. No i tutaj: eine Fremde… Czyż nieprawda? Zawsze i wszędzie tak: cudzoziemka.”

![Obraz przedstawia otwartą książkę na jasnym tle.](https://assets0.ello.co/uploads/asset/attachment/8549319/ello-optimized-cc9e7668.jpg)

‘Cudzoziemka’ - portret psychologiczny kobiety niespełnionej, nieszczęśliwej. Historia Róży – artystki, której nikt nie rozumie, nie stara się zrozumieć. Przy Róży wszyscy zakładają maski, dobrego męża, kochającego syna, współczującej córki. Świat jest dla Róży cierpieniem, szczególnie teraz, kiedy zauważa siwe włosy na głowie i zmarszczki na swojej twarzy. Towarzyszy jej uczucie przegranego życia, czasu, którego nie da się cofnąć. Wewnętrzna frustracja rodzi gniew i złość, które Róża wyrzuca na innych w desperackich aktach agresji. Akcja powieści dzieje się jednego dnia, lektura odbywa się jednego dnia. Polecam. 

