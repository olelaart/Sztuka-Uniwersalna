---
title: 'Moje wybory: styczeń 2019'
date: 2019-01-30 18:42:00 +01:00
categories:
- Sztuka Makijażu
- Sztuka Ubioru
tags:
- moje wybory
- my choices
- perfumy
- lektura
- kosmetyk
- akcesoria
- torebka
---

Nowy rok = nowa ja. Ile razy już to słyszałaś? Dwadzieścia dwa, dwadzieścia siedem, czterdzieści trzy ? Nieważne ile razy powtarzałaś sobie ‘czas na zmiany’ - nie martw się, one i tak przyjdą. Zmiany lubią nas zaskakiwać. Wybierają najbardziej niepozorny, szary poranek i krzyczą do ucha: Wstawaj, czas pobiegać! A Ty, nie wiesz jak i dlaczego, ale zakładasz zakurzone sportowe obuwie i wychodzisz na ten ziąb. Niczym Forrest Gump wychodzisz i biegniesz. I nieważne, że Twój bieg trwa 3 minuty, po czym zadyszka nie pozwala Ci kontynuować. To były całe trzy minuty sukcesu, Twojego sukcesu. Coś się zmieniło, wyrwałaś się z rutyny, zrobiłaś coś inaczej niż zwykle. Zmiany swoimi rozmiarami przypominają Psztymucle (bohaterowie bajki ‘Bromba i inni’, zamieszkują auta), wcisną się wszędzie. Przyjdzie taki dzień, że spojrzysz na swoje czarne ubrania i powiesz: ‘Mam dość’. Dość czarnych spodni, ciemnych bluzek i torebek, dość – i pójdziesz kupić brązowe. Zrezygnowane westchnienie tęsknoty za kolorem wyprzedzi rajd po sklepach z barwnymi materiałami. W przerwie tęczowego szaleństwa kupisz butelkę wody i kolorowy magazyn, który wpadł Ci w ręce przypadkiem. Czternasta strona czasopisma opowie o brokatowym makijażu oka, a Ty zapragniesz być królową karnawału. Nic nie stoi na przeszkodzie, abyś była kim tylko zechcesz. A kiedy już wprowadzisz w swoje życie wszystkie zmiany, brązowe torebki, brokat, kwiatowe zapachy, usiądziesz na chwilę na nowej kanapie z ponadczasową książką w ręce i pudełkiem ulubionych czekoladek. Sięgając po marcepanową natrafisz na truskawkową, której smaku nie znosisz i pomyślisz w duchu ‘jednak nie wszystkie zmiany są dobre’, jednak ‘życie jest jak pudełko czekoladek. Nigdy nie wiadomo, co ci się trafi’.

## Kosmetyk: kolorówka

Zmiany, zmiany, innowacje! Innowacyjne połączenie eyelinera i cienia do powiek proponuje nam marka Rimmel. Dzięki linerom Wonder’Swipe możemy za jednym pociągnięciem palca (lub pędzla) przemienić brokatową, nasyconą kolorem linię w cień. Linery dostępne w 12 odcieniach skrzą się milionem drobinek. Szybkie w użyciu, zastygają i trzymają się powieki cały dzień. A wieczorem… użyj jednego ze złotych odcieni jako rozświetlacza. Efekt WOW gwarantowany.

![Obraz przedstawia sześć podobnych przedmiotów na kolorowych tłach. obok czarne napisy.](https://assets0.ello.co/uploads/asset/attachment/8967433/ello-optimized-f4e4009a.jpg)
![Zdjęcie przedstawia obiekty rozrzucone na kolorowych kartonach.](https://assets1.ello.co/uploads/asset/attachment/8967435/ello-optimized-ecc416d7.jpg)
![Zdjęcie przedstawia portret kobiety w kolorowym makijażu na powiekach. Fotografia wykonana jest w żabiej perspektywie.](https://ello-direct-uploads.s3.amazonaws.com/uploads/8d297895-40ea-495a-b4d6-23001650cfc3/ello-85c931dc-181b-4aa8-8019-525a76c39e1e.jpeg)

## Akcesoria: Torebka

Kobieta powinna mieć w swojej szafie co najmniej trzy modele torebek – torbę na zakupy (shopper), torebkę średnich rozmiarów na mniej zobowiązujące wyjścia i kopertówkę. Wielkość i kształt jaki powinna mieć torba idealna zależy od kobiecej figury i proporcji. Jeśli jesteś filigranową osobą o niewielkim wzroście odpuść sobie wielkich rozmiarów worek, bo to zestawienie wglądać będzie karykaturalnie. Sytuacja powtarza się w drugą stronę. Szukałam dla siebie idealnej shopperki, ale niestety większość modeli była dla mnie za duża. Zdecydowałam się na ‘coś pomiędzy’. Model Bryant Shop Tote marki DKNY to idealny kompromis pomiędzy dużą a średnią torbą. Torebka jest świetnie zorganizowana, posiada trzy główne przegrody, oraz sporo mniejszych schowków na klucze i telefon. Wykonana jest w całości ze specjalnie wyprawianej skóry, co zmniejsza ryzyko zarysowań w trakcie użytkowania. Dostępna w wielu kolorach, pomieści to, co najważniejsze i magazyn w formacie A4. U mnie w odcieniu ‘kawa z mlekiem’ będzie idealna zarówno na zimę, jak i doskonale uzupełni stylizację ciepłych miesięcy. Polecam przez cały rok. 

![Obraz przedstawia fotografię torebki leżącej na fioletowej tkaninie wśród różnych przedmiotów.](https://assets2.ello.co/uploads/asset/attachment/8967442/ello-optimized-14e768cf.jpg)
![Obraz przedstawia cztery zdjęcia, jedno dużej wielkości trzy mniejszej wielkości. Z lewej strony widzimy zdjęcie torebki, z prawej małe fotografie postaci.](https://assets0.ello.co/uploads/asset/attachment/8967444/ello-optimized-2215ed6a.jpg)
![Obraz przedstawia dwa zdjęcia brązowej torebki. Jedno zdjęcie jest mniejsze i otoczone czarną ramką.](https://assets1.ello.co/uploads/asset/attachment/8967446/ello-optimized-c2c714f0.jpg)
![Obraz przedstawia trzy zdjęcia brązowej torebki. Dwa z nich są mniejszej wielkości i nachodzą na siebie.](https://assets0.ello.co/uploads/asset/attachment/8967449/ello-optimized-900d5547.jpg)

## Lektura

>
>
> Po wejściu do gry znalazł się pośrodku pustej równiny. Świtało. Krajobraz był bury, zamazany, trudno było zobaczyć jakieś szczegóły. Zza horyzontu wyłaniało się białe światło. Resztę nieba pokrywały mrugające gwiazdy.
> Rozległ się huk i w oddali zawaliły się dwie czerwono lśniące góry. Całą równinę zalało czerwone światło. Gdy opadł kurz, Wang zobaczył wypisane między niebem i ziemią dwa olbrzymie słowa: TRZY CIAŁA. Potem pojawiła się strona logowania.

Książka chińskiego pisarza Cixin Liu kryje pod sowim fizycznym tytułem doskonałą powieść fantastycznonaukową. Pierwsza część cyklu ‘Wspomnienia o przeszłości Ziemi’ przenosi nas w świat sieciowej gry, której tajemnice stara się rozwikłać naukowiec Wang Miao. Mieszkańcy planety w świecie Trzech Ciał zagrożeni są niedającym się określić w czasie oddziaływaniem grawitacyjnym trzech słońc. Jej mieszkańcy muszą na przemian odwadniać się (wchodzić w stan hibernacji) lub budzić do życia. Władcy kolejnych dynastii starają się rozwikłać zagadkę i ustalić kalendarz Er Stabilności i Chaosu. Sytuacja staje się coraz bardziej skomplikowana i napięta, a fikcja okazuje się…
Zachęcam do lektury. 

![Obraz przedstawia zdjęcie książki na jasnym tle.](https://ello-direct-uploads.s3.amazonaws.com/uploads/88af5a07-ab7d-4c61-8001-2f31e3927957/ello-1ff4115f-0a85-4b4e-9912-c4490ee86215.jpeg)

## Zapach

Mój gust zapachowy na przestrzeni lat nie uległ zmianie. Uwielbiam słodkie zapachy otulające zmysły waniliową podstawą. ‘Florence’ by Roberto Cavalli to stosunkowo nowa kompozycja stworzona przez Marie Salamagne, pojawiła się na rynku w 2018 roku. W pięknie zdobionym flakonie kryje się uosobienie różnorodności i klimat włoskiego miasta. Inspiracja zaczyna się wraz z cytrusowym uderzeniem mandarynki i porzeczki (nuta głowy). Powoli kierując się w stronę środka odkrywamy serce całej kompozycji - bukiet białych kwiatów, który rozpływa się delikatnie wokół nasion hibiskusa. Pomimo iż cały zapach klasyfikuje się jako kwiatowy jest on propozycją typowo zimową. Nutę bazy stanowi mieszanka paczuli, bursztynu i piżma. Jego trwałość doskonale sprawdza się na naturalnych włóknach grubego swetra. Polecam (jeszcze) zimowo.

![Obraz przedstawia dwa zdjęcia perfum w fioletowym otoczeniu.](https://d324imu86q1bqn.cloudfront.net/uploads/asset/attachment/8967436/ello-optimized-1a9d906b.jpg)
![Obraz przedstawia dwa zdjęcia w różnych formatach. Są to zdjęcia perfum z różowych odcieniach.](https://ello-direct-uploads.s3.amazonaws.com/uploads/93630bfa-0106-42c9-8929-4f40ec27fdda/ello-598b8f14-0aec-49eb-b09a-78a840462ee1.jpeg)
![Obraz przedstawia zdjęcie flakonu perfum w otoczeniu kwiatów.](https://ello-direct-uploads.s3.amazonaws.com/uploads/d15829db-17e1-4849-8b11-942952533b78/ello-593e19e3-84c7-492e-aa17-73f8720cae8e.jpeg)


-------------

Shop My Choices:

* [Rimmel Wonder’Swipe](https://www.hebe.pl/produkty/eyeliner-1-7-ml-rimmel-wonder-swipe)
* [DKNY Bryant Shop Tote](https://www.eobuwie.com.pl/torebka-dkny-bryant-lg-shppr-tote-r74a3008-timber-green-tim.html)
* [Cixin Liu Problem Trzech Ciał](https://www.empik.com/wspomnienie-o-przeszlosci-ziemi-tom-1-problem-trzech-cial-liu-cixin,p1137808972,ksiazka-p) 
* [Roberto Cavalli Florence](https://www.hebe.pl/produkty/woda-perfumowana-damska-30-ml-roberto-cavalli-florence)