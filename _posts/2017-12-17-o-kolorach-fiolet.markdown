---
title: O kolorach – fiolet.
date: 2017-12-17 19:40:00 +01:00
categories:
- Sztuka Makijażu
tags:
- kolor
- fiolet
- pantone
- cmyk
- rgb
- sztuka
- art
- artysta
- kreacja
- makeup
---

Tak! Już jest! Kolorem roku 2018 według Pantone został ‘Ultra Violet 18-3838’!  Cieszę się niezmiernie, bo to jeden z moich ulubionych kolorów. Fiolet kryje w sobie twórczy potencjał, inspiruje do kreatywnego działania. Nie bez powodu nazywa się go kolorem artystów. Działa na nasze zmysły kojąco, uspokaja, sprzyja medytacji. Mam też wrażenie, że jest symbolem tajemnicy, kojarzy się z luksusem, gdyż kiedyś drogocennym purpurowym barwnikiem farbowano szaty władców. W identyfikacjach wizualnych marek pojawia się dość rzadko, gdyż wymaga umiejętnego użycia. Zazwyczaj możemy go zobaczyć w reklamach ekskluzywnych perfum, na opakowaniach kosmetyków, ale też np. w salonach pewnej znanej firmy telekomunikacyjnej. Jedno jest pewne – dobrze wykorzystany na pewno sprzyja wszystkim dookoła.

![Obraz przedstawia dwa zdjęcia lewego oka obok siebie. Oko ma pomalowane rzęsy na niebiesko i z lewej strony pada na twarz fioletowe światło.](https://assets0.ello.co/uploads/asset/attachment/6766577/ello-optimized-8277c488.jpg)

## Colour the system

Czym tak naprawdę jest Pantone? Pantone to w zasadzie dwie rzeczy:
1. To firma założona w 1962 r. przez Lawrence’a Herberta. Jej siedziba mieści się w Carlstadt w stanie New Jersey.
2. Pantone to system identyfikacji kolorów. Firma opracowała i wydała swoją unikatową skalę kolorów, która stanowi wzorzec barw nazwany ‘skalą Pantone’. Każdy kolor oznaczany jest odpowiednim numerem. Przypisuje się im także dodatkowe cechy takie jak: metaliczność, fluorescencja etc. W podstawowej skali Pantone znajduje się 1761 odcieni, zmieszanych także z wykorzystaniem bieli i czerni.

![Obraz przedstawia 3 fotografie różnych wielkości. Z lewej strony widzimy największe zdjęcie przedstawiające portret kobiety na fioletowym tle. Kobieta ma pomalowane usta i oczy i patrzy w lewą stronę. Po lewej stronie widzimy dwa mniejsze zdjęcia oczu i usta tej samej kobiety.](https://assets2.ello.co/uploads/asset/attachment/6766578/ello-optimized-f653b42a.jpg)

Warto wspomnieć jeszcze o dwóch innych skalach kolorystycznych, a mianowicie CMYK i RGB, gdyż odwzorowanie danego koloru ze skali Pantone w cmyk’u na przykład może okazać się… nie do końca trafione. Dlaczego?
1. CMYK – Cyan, Magenta, Yellow, Black – jest to zestaw czterech podstawowych kolorów FARB DRUKARSKICH. To oznacza, że ta skala została specjalnie wymyślona na potrzeby druku (warto to zapamiętać młodzi projektanci! Pliki do druku zawsze przygotowujcie w cmyk’u ;). Na wyżej wymienione kolory mówi się także ‘kolory procesowe’ lub ‘kolory triadowe’. Oczywiście kolory farb poszczególnych producentów mogą się różnić!
2. RGB – Red, Green, Blue – to pojęcie dotyczy wiązek światła, które po nałożeniu na siebie dają wrażenie widzenia pełnego spektrum barwnego. Także jest to model przestrzeni barw opisywany współrzędnymi RGB. Model ten znalazł szerokie zastosowanie w urządzeniach analogowych i cyfrowych takich jak różnego rodzaju skanery, aparaty cyfrowe (urządzenia analizujące), czy ekrany komputerowe, telewizory (urządzenia wyświetlające). Ten model stosuje się w zapisie plików graficznych, czy html. Najczęściej stosowany jest 24-bitowy system zapisu, czyli po 8-bitów na każdą barwę. Odcieni danej barwy jest 256 - 256 odcieni czerwonego, 256 odcieni zielonego i 256 odcieni niebieskiego – z prostej matematyki wynika, że po działaniu mnożenia 256x256x256 otrzymamy pełną paletę barw w 24-bitach.

![Obraz przedstawia dwa zdjęcia. Z lewej strony widzimy twarz kobiety pochyloną w prawą stronę, z lewej natomiast na mniejszym zdjęciu widzimy fragment twarzy i oko w mocnym makijażu.](https://assets1.ello.co/uploads/asset/attachment/6766579/ello-optimized-2c58aa88.jpg)

Pantone kilka lat temu opracował system swoich odpowiedników dla kolorów cmyk i rgb, jednak prace nad nim zostały zatrzymane, a kolory nie są ogólnodostępne, dlatego warto zaopatrzyć się w papierowy próbnik kolorów tzw. ‘pantoniarkę’. Oczywiście zapłacimy za nią odpowiednią sumę, ale wtedy będziemy mogli ‘namacalnie’ wybrać kolor do naszego projektu. W programach graficznych takich jak np. Adobe Illustrator mamy możliwość używania palety kolorów Pantone (przypominam: kolory na ekranie zawsze będą różnić się od tych ‘na kartce’, niezależnie od tego jak świetnie skalibrowany jest nasz monitor). Pantone pokusił się o skonstruowanie specjalnego, kompaktowego urządzenia, dzięki któremu możliwe jest zeskanowanie i identyfikacja koloru z dowolnej rzeczy np. ze swetra! Wyobraź sobie, że Twoja koleżanka przyszła do Ciebie w odwiedziny w swetrze o pięknej chabrowej barwie, w Ty właśnie o takim kolorze myślałaś przy okazji projektowania nowego logo. Nic prostszego – urządzenie o wdzięcznej nazwie ‘Capsure’ jednym kliknięciem dopasuje kolor swetra do odpowiedniego koloru ze skali i wyświetli jego numer. Mało tego – robot specjalnie dla Ciebie wybierze również barwy harmoniczne dla Twojego ‘chabra’.

![Zdjęcie przedstawia portret kobiety na fioletowym tle. Kobieta ma mocny makijaż i włosy siwego koloru.](https://assets2.ello.co/uploads/asset/attachment/6766582/ello-optimized-87ef3fd0.jpg)

## Ach, ten fiolet!

Barwa fioletowa powstaje z połączenia czerwonego z niebieskim. Jest to kolor rzadko spotykany w przyrodzie. Jego pozyskiwanie wiązało i nadal wiąże się z pewnym pracochłonnym i drogocennym procesem, dlatego niegdyś tylko ludzie zamożni mogli sobie na niego pozwolić. 
W religii chrześcijańskiej purpura to kolor męki Chrystusa, dlatego w okresie Wielkiego Postu kapłani przybierają szaty w tym odcieniu. Śmierć i żałoba – to także symbole fioletu. W imperialnej Anglii był jedynym kolorem, którym można było dopełniać czarne i szare ubrania żałobne. W Tajlandii jest on nadal kolorem żałoby dla wdów. Fioletowy trójkąt nosili na opasce ramiennej więźniowie (świadkowie Jehowy) w nazistowskich obozach koncentracyjnych.
W latach 60-tych kolor ten przeżył pewnego rodzaju ‘refreshment’ i wrócił jako symbol buntu, przemian, wolności i poszukiwania własnej drogi.

![Obraz przedstawia dwa zdjęcie fragmentu kobiecej twarzy wraz z okiem w fioletowym makijażu. Na zdjęciu po prawej powieka jest zamknięta.](https://assets2.ello.co/uploads/asset/attachment/6766583/ello-optimized-28fb65f7.jpg)

Podobno przebywanie w kolorze fioletowym sprzyja koncentracji i twórczej energii do pracy. Impresjoniści odnajdywali jego odcienie w cieniach drzew, projektanci mody wykorzystują potencjał zarówno ciemnej śliwki jak i delikatnego, romantycznego lila.
Moschino na wiosnę 2018 serwuje głęboki fiolet tiulowych spódnic w połączeniu ze skórzanym ostrym charakterem. W projketach domu mody Balenciaga, odkąd dyrektorem kreatywnym został Demna Gvasalia, zobaczymy mocne zestawienie fioletu z różem, pomarańczem, czerwienią. MiuMiu z kolei w wiosennej kolekcji postawiło na akcenty fioletu na wełnianych kamizelkach. Jedno jest pewne – fiolet to kolor ekstrawagancki, noszony z rozwagą doda charakteru każdej stylizacji, noszony z odwagą sprawi, że zabłyśniesz. A co fiolet może zaoferować kucharzom? Odmiana kalafiora w tej barwie doda malarskiego sznytu każdej potrawie. Ziemniaki truflowe mają  piękną fioletową barwę, a kopytka z ich udziałem smakują prawie tak dobrze, jak wyglądają. Czerwona kapusta daje mnóstwo możliwości przygotowania fioletowych pyszności (można np. użyć jej soku do barwienia składników dania). Przykłady można mnożyć, ale królem warzyw tego koloru pozostanie bakłażan, który jest bogaty w witaminy i minerały (C, B, A, E, K, wapń, żelazo, magnez, fosfor, potas, sód, cynk), a jego skórka (wiemy, jak piękny ma kolor!) działa antyrakowo. 

![Obraz przedstawia zdjęcie fragmentu kobiecej twarzy w makijażu oraz geometryczne fioletowe kształty na białym tle.](https://assets0.ello.co/uploads/asset/attachment/6766585/ello-optimized-d7e2233f.jpg)

> Oto jest fiolet – drzewa cień idący żwirem,
> fiolet łączący miłość czerwieni z szafirem.
>
> ~ Maria Pawlikowska-Jasnorzewska; Barwy 

![Zdjęcie przedstawia kobietę z siwymi lokowanymi włosami. Kobieta patrzy w obiektyw, ma lekko rozchylone, pomalowane usta. Z lewej strony pada delikatne fioletowe światło.](https://assets1.ello.co/uploads/asset/attachment/6766586/ello-optimized-5bb48308.jpg)