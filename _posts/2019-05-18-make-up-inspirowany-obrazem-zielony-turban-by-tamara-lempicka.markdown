---
title: Make-up inspirowany obrazem 'Zielony turban' by Tamara Łempicka
date: 2019-05-18 17:09:00 +02:00
categories:
- Sztuka Makijażu
tags:
- tamara łempicka
- turban
- obraz
- makeup
- makijaż
- sztuka
---

Dzieła Tamary kojarzy chyba większość z nas. Kobiece postaci uwięzione w przestrzennej geometrii form zdają się unosić w delikatnym podnieceniu. Nawet jeśli wzrok postaci na obrazie skierowany jest w stronę widza pozostaje nieobecny, dryfujący w kierunku sennych marzeń. Kubistyczne kształty i nasycone kolory płócien Tamary o zawsze spotykały się ze sporą aprobatą publiczności. Tamara Łempicka jest najbardziej znaną malarką polskiego pochodzenia, królową stylu Art déco.

![Fotografia przedstawia portret kobiety w zielonym turbanie na zielonym tle.](https://assets1.ello.co/uploads/asset/attachment/9562073/ello-optimized-aa019890.jpg)

## Słodka Marysia

Tamara urodziła się jako Maria Gurwik-Górska w zamożnej rodzinie mecenasa, Żyda rosyjskiego pochodzenia oraz Malwiny z domu Dekler. Kiedy Tamara była jeszcze mała ojciec opuścił rodzinę. Młoda malarka wychowywana była przez matkę i dziadków, którzy należeli do warszawskiej elity. W 1911 roku 13-sto letnia Tamara przeniosła się do Petersburga do swoich krewnych Stiferów. Uczestniczyła w kursach na tamtejszej Akademii Sztuk Pięknych, a wieczorami prowadziła intensywne życie towarzyskie i kulturalne. Stiferowie zabierali ją na elitarne wydarzenia i bale. Podczas jednego z takich balów poznała swojego przyszłego męża Tadeusza Łempickiego. Tamara poślubiła młodego prawnika 1916 roku w Sankt Petersburgu. Tego samego jeszcze roku przyszła na świat ich córka, Maria Krystyna nazywana Kizette.

![Obraz przedstawia zdjęcia twarzy kobiety z czerwonymi ustami na zielonym tle.](https://assets0.ello.co/uploads/asset/attachment/9562080/ello-optimized-16463379.jpg)

## Dorastająca Paryżanka

Po przeprowadzce do Paryża w 1918 roku Tamara podjęła naukę w paryskiej Académie Ranson. Doskonaląc swój malarski warsztat młoda artystka uczyła się łączyć akademickie tradycje z nowoczesnym sposobem obrazowania. W jej dziełach na pierwszy plan wysuwa się postkubistyczna stylizacja. Zgeometryzowane formy przyjmują manierystyczne przedstawienia postaci. Całość kompozycji jest jednak w większości przypadków utrzymana w klasycznym porządku, przemyślanej kompozycji. Tamara często podróżowała do Włoch. Zachwycona renesansowym malarstwem przemycała do swoich dzieł jasne, żywe barwy i charakterystyczne układy draperii. Wraz z nadejściem lat 20-tych i trendu Art déco młoda malarka zyskiwała coraz większą popularność. 

![Zdjęcie przedstawia portret kobiety w zielonej chustce na głowie. Kobieca twarz z czerwonymi ustami odbija się w lustrze.](https://assets2.ello.co/uploads/asset/attachment/9562083/ello-optimized-2180f3b3.jpg)


## Dojrzała kobieta sukcesu

Tamara wystawiała i sprzedawała swoje obrazy we Francji i za jej granicą. Wciąż wzrastająca popularność młodej malarki przekładała się na spore sukcesy finansowe. Wypracowany przez nią styl malarski przypadł do gustu paryskim elitom. Żony bogatych przedsiębiorców chciały w swoich salonach zawieszać wielkoformatowe akty od Łempickiej. Malarka, aby wyrobić się z zamówieniami na czas nieraz pracowała po kilkanaście godzin dziennie. Mimo, iż miała rzesze ubóstwiających ją odbiorców Tamara spotkała się z nieprzychylnymi opiniami ze strony krytyków artystycznych. Płótna krytykowano za ‘obsceniczne sceny’, a styl malowania porównywano do kiczu. Malarka przeszła jednak do historii jako najwybitniejsza artystka epoki Art Deco. Jej prace są ucieleśnieniem klimatu lat 20-tych.

>
> "Modelki Tamary de Łempickiej to kobiety nowoczesne. Nie znają hipokryzji i wstydu w kategoriach moralności burżuazyjnej. Są opalone i ogorzałe od wiatru, a ich ciała sprężyste jak ciała Amazonek."
> ~ dziennikarz ‘La Pologne’

![Obraz przedstawia portret kobiety w zielonym turbanie na zielonym tle. Dookoła zdjęcia pojawiają się graficzne zielne kształty.](https://assets2.ello.co/uploads/asset/attachment/9562086/ello-optimized-5f4ddcbb.jpg)

## Wyemancypowana kobieta swoich czasów

Styl życia Tamary znacząco odbiegał od ówcześnie przyjętych norm obyczajowych. Wdawała się ona liczne romanse zarówno z mężczyznami, jak i z kobietami. Nie zależało jej na ukrywaniu faktów ze swojego życia. Dekadentyzm nakładany na twarz niczym najmniej subtelny makijaż stanowił element wizerunku artystki. Ostatecznie doprowadził także do rozpadu jej małżeństwa. W 1934 roku wyszła ponownie za mąż i wraz z niepokojem przed narastającą falą faszyzmu w Europie wyjechała do Stanów Zjednoczonych. Tam na pewien czas stała się ulubioną portrecistką gwiazd Hollywood. Popularność malarki zgasła wraz ze zwrotem sztuki powojennej ku abstrakcji. Po śmierci męża Tamara porzuciła malarstwo i przeniosła się do Meksyku, gdzie zmarła w wieku 82 lat.

>
> W sztuce geniusz polega na tym - cytowała swojego przyjaciela Jeana Cocteau - żeby wiedzieć, jak daleko można się posunąć za daleko.

![Obraz przestawia twarz kobiety z czerwonymi ustami. Kobieta ma na głowie zieloną chustkę, a usta układa w grymaśnej minie.](https://assets0.ello.co/uploads/asset/attachment/9562087/ello-optimized-22708e21.jpg)

-----------------------


Korzystałam z:
https://culture.pl/pl/tworca/tamara-lempicka-tamara-de-lempicka
https://pl.wikipedia.org/wiki/Tamara_%C5%81empicka