---
title: 'O kolorach: Niebieski, cz.2'
date: 2019-03-20 13:57:00 +01:00
categories:
- Sztuka Makijażu
tags:
- kolor
- o kolorach
- niebieski
- ikb
- yves klein
- blue
- blue monday
---

![Fotografia przedstawia popiersie kobiety w niebieskim makijażu i siwych włosach. Kobieta ma usta pomalowane na czarno. Całość na niebieskim tle.](https://assets0.ello.co/uploads/asset/attachment/9236231/ello-optimized-37278dff.jpg)

## IKB

Yves Klein był ekscentrycznym artystą XX-tego wieku. Był twórcą obiektów, obrazów, fotografii, instalacji, scenografii teatralnych. Tworzył, a w zasadzie performował obrazy bez użycia pędzla – do nakładanie farby na płótno służyły mu ciała nagich modelek. Niebieskie plamy układały się w abstrakcyjne kompozycje mniej lub bardziej kojarzone z ludzkim ciałem. Prekursor tzw. monochromów, czyli płócien pokrytych jednym kolorem. Opatentował swój ulubiony odcień ultramaryny, który widnieje w tabelach kolorów jako International Klein Blue. Chociaż artysta spełniał się kreując prace w przeróżnych mediach pozostał kojarzony z niebieskimi powierzchniami. Praktycznie od lat 50-tych używał już tylko i wyłącznie swojego odcienia błękitu. 

* więcej informacji o artyście znajdziesz [tutaj](http://www.yvesklein.com/)

![Fotografia przedstawia portret kobiety z szarymi włosami i czarnymi ustami na niebieskim tle.](https://assets1.ello.co/uploads/asset/attachment/9236238/ello-optimized-cace7e22.jpg)

## Niebieski poniedziałek

Pewien uczony z Uniwersytetu Cardiff wprowadził w 2004 roku termin ‘Blue Monday’ (ang. niebieski poniedziałek. Brytyjczyk wyznaczył datę najbardziej depresyjnego dnia w roku za pomocą wzoru matematycznego, który uwzględniał czynniki psychologiczne, ekonomiczne i meteorologiczne. Według obliczeń najbardziej przygnębiająca doba w roku wypada w trzeci poniedziałek stycznia nowego roku. Jest to czas, kiedy budzimy się ze świadomością niedotrzymania postanowień noworocznych, kończą nam się terminy płatności świątecznych kredytów. Dodatkowo dzień wciąż jest bardzo krótki i ciemny. Niedobory wit. D w naszych organizmach skutkują spadkiem sił i odporności. 

Wokół tej teorii wciąż krąży sporo plotek i kontrowersji. Jedni twierdzą, że jest to przysłowiowa ‘bujda na resorach’, inni faktycznie odczują skutki swoich zadłużeń w postaci złego samopoczucia właśnie w ten dzień. Wszystko zależy od naszych osobistych doświadczeń. Postarajmy się zatem ustanawiać postanowienia noworoczne w zgodzie z naszymi możliwościami, precyzujmy je dokładnie. Korzystajmy z możliwości urlopu w ciepłych krajach i suplementacji, a wtedy na niebieski poniedziałek czekać będziemy z utęsknieniem, bo będzie on oznaczał kolejny dobry dzień.

![Obraz przedstawia dwa zdjęcia popiersia kobiety w artystycznym makijażu na niebieskim tle.](https://assets0.ello.co/uploads/asset/attachment/9236239/ello-optimized-f80a8a2d.jpg)


## Niebieski w psychologii

Czy zastanawiałeś/aś się kiedyś dlaczego kolor niebieski zarezerwowany jest dla firm związanych ze sprawami finansowymi, banków? Dlaczego politycy na ważne spotkania wybierają koszulę w jasnym, błękitnym odcieniu? Kolor ten bowiem budzi w drugiej osobie zaufanie, a nam, którzy go nosimy dodaje lekkości i pewności siebie. Niebieskie loga banków przyciągają nas, potencjalnych klientów bardziej niż logotypy, w których znajduje się kolor czerwony (ostrzegawczy). Występuje większe prawdopodobieństwo, że zaufamy właśnie tej spółce, która w swojej identyfikacji wizualnej zawiera kolor niebieski i tej osobie, która nosi błękitny kołnierzyk.
Na odcienie tej barwy powinni jednak uważać producenci opakowań żywności. W naturze składników spożywczych w kolorze niebieskim jest niewiele, a niektóre z nich są trujące. Dlatego najprawdopodobniej pośród sklepowych półek nie sięgniemy po produkt w pudełku tego koloru. Jest to z kolei świetna alternatywa dla opakowań żywności dietetycznej. Niebieski dodatkowo zmniejszy apetyt osób starających się zrzucić kilka kilogramów. 

![Fotografia przedstawia popiersie kobiety z czarnymi ustami i szarymi włosami. Kobieta ma twarz zwróconą w prawą stronę.](https://assets2.ello.co/uploads/asset/attachment/9236237/ello-optimized-8fd43119.jpg)

----------------

Korzystałam z:

* Jean-Gabriel Causse, 'Niesamowita moc kolorów', Wydawnictwo Sonia Draga, Katowice 2015. Wydanie I