---
title: DIY 1. Edycja zimowa
date: 2017-11-22 12:10:00 +01:00
---

<olela-narrative>
Czy wiecie, jak niewiele trzeba aby odmienić stare ubranie? Pisząc ‘niewiele’ mam na myśli niewiele wysiłku, niewiele czasu i oczywiście niewiele pieniędzy. Jedyne czego potrzeba to inspiracji, a te akurat znajdziemy bez problemu oglądając zdjęcia w internecie, czy przechadzając się po sklepach. Wiadomo też, jak to jest z ciuchami – stare się nudzą, ale jeśli poświęcimy im odrobinę uwagi i włączymy swoją kreatywność, odmienimy je i pokochamy na nowo. Zatem do dzieła artystki!
</olela-narrative>

![Zdjęcie przedstawia młodą kobietę na niebieskim tle. Kobieta ubrana jest w koszulę z paskiem, ma czerwone usta i szare włosy, a przez środek zdjęcia przechodzi czarna linia.](https://ello-direct-uploads.s3.amazonaws.com/uploads/f1be1d0e-8b70-454f-be77-72c5831c97e0/ello-8ee042b5-0e7f-4c70-b90a-5c2de358430e.jpeg)

## Winter Trends 2017

Sieciowe sklepy serwują nam tzw. „szybką modę”. To znaczy, że odpowiadają na główne tendencje pojawiające się na wybiegach i wprowadzają modele, które przypominają nam kreacje znanych projektantów, a my możemy nabyć je za niską ceną. Tej zimy w sklepach typu Stradivarius, Zara, Mango znalazłam sporo podobieństw. Oto główne trendy i jednocześnie Must Have’y zimy 2017 r.:

1. Perły. Wszechobecne, zawłaszczające prawie każdy skrawek materiału. Są na jeansach, bluzach, swetrach, bluzkach, sukienkach, w różnych rozmiarach i kolorach. Dodają ubraniu romantyczny, imprezowy charakter (w końcu sylwester tuż, tuż!).
2. Futro. Futrzane kamizelki, kurtki, obszycia kapturów, ale również obszycia bluz przy rękawach, kołnierzykach.
3. Beret. Taki w stylu francuskim. Skórzany, wełniany, noszony lekko na bok lub zsunięty na tył glowy.
4. ‘Wielka czapka’. Wygląda jakby była wyjęta z większego świata, o grubym splocie, często kolorowa i z pomponem.
5. Krata. Tak, to zdecydowanie pattern nr 1. Znajdziemy ją na płaszczach, spodniach, kamizelkach. Stylizować kratkę możemy na milion sposobów – od elegancji po sport.
6. Butelkowa zieleń. Przepiękny kolor głębokiego szmaragdu. Wygląda super w total look’u lub jako pojedynczy akcent. 
7. Wymieniać można jeszcze wiele: Oversizowe kurtki puchowe, bardzo wysokie kozaki (sięgające wręcz połowy uda), swetry z wielkim golfem, jednak chciałam skupić się na tych trendach, które w bardzo łatwy sposób możemy wcielić w naszą garderobę niekoniecznie kupując nowe rzeczy. Zobaczcie sami, co udało mi się wyczarować.

![Zdjęcie przedstawia kobietę w koszuli z paskiem na niebieskim tle. Kobieta patrzy do góry, ma siwe włosy i czerwone usta, a przez środek zdjęcia przebiega czarna linia.](https://assets0.ello.co/uploads/asset/attachment/6573107/ello-optimized-c2a4b0f9.jpg)
![Zdjęcie przedstawia kobietę w koszuli z paskiem na niebieskim tle. Kobieta przekrzywia głowę w lewą stronę, ma szare włosy i czerwone usta, a przez środek zdjęcia przebiega czarna linia.](https://assets0.ello.co/uploads/asset/attachment/6573109/ello-optimized-60b8b9ad.jpg)

## Koszula z dwóch koszul + perły 

Ostatnio mój chłopak robił porządki w swojej szafie i znalazł kilka niepotrzebnych koszul. Położył je na mojej półce z myślą, że zostaną przeze mnie wykorzystane w pracowni jako ubranie robocze. Przeleżały tam trochę czasu, dopóki nie spojrzałam na nie w kreatywny sposób. Oto, co zrobić, aby zyskać nową koszulę z dwóch starych koszul:
1. Przymierz i zadecyduj, która z koszul będzie Twoim ‘body’, a która rękawami. Istotny jest tutaj krój, ale też kolor i wzór.
2. W obu koszulach utnij rękawy tuż za linią szwu.
3. Wywróć swoje body i rękawy na lewą stronę i zszyj szew przy szwie, tak, by nitka nie była widoczna po właściwej stronie.
4. Kup woreczek perełek w pasmanterii (koszt ok. 5zł) i przyszyj do koszuli w różnych miejscach. Możesz przyszyć je na rękawach, przy kołnierzyku lub zastąpić nimi guziki.
Voilà! Prawda, że proste? Mi cała robota zajęła dwa wieczory przy okazji oglądania ulubionego serialu :).

![Obraz przedstawia dwa zdjęcia, z lewej strony widzimy fragment materiału z koralikami, a z prawej kobietę o czerwonych ustach ubraną w koszulę z paskiem.](https://assets2.ello.co/uploads/asset/attachment/6573110/ello-optimized-4c3f9fec.jpg)
![Obraz przedstawia dwa zdjęcia, z lewej widzimy fragment materiału, a z prawej kobietę o siwych, długich włosach odwróconą tyłem i trzymającą pasek z napisem.](https://assets0.ello.co/uploads/asset/attachment/6573111/ello-optimized-a45bf635.jpg)

## Perłowa czapa i beret

Czapki i berety oferowane przez sieciówki to koszt od ok. 50zł do 150zł. Materiał z których te nakrycia głowy są wykonane to często akryl, poliester, wiskoza, a aplikacje nie są przyszyte, tylko naklejane. Zawsze zależy mi na jakości materiałów, które noszę, dlatego nie mogłam zdecydować się na żadną zaproponowaną akrylową opcję. Jednak na tyle spodobał mi się trend beretu i pereł, że postanowiłam zostać bereciarą po swojemu. Wełniany, doskonałej jakości beret kupiłam na targu za 20 zł. (można się targować, a co!), a perełki, jak już wspominałam, to koszt ok. 5zł za 50 sztuk. Całość wyniosła mnie zatem 25zł. A efekt ciepły, wytrzymały i przyjemnie modny.

![Obraz przedstawia dwa zdjęcia różnej wielkości. Z lewej strony widzimy kobietę z różowymi ustami, siwymi włosami i czarną czapką, która zasłania jej oczy. Z prawej strony widzimy zbliżenie na czapkę.](https://assets0.ello.co/uploads/asset/attachment/6573112/ello-optimized-a662d1a3.jpg)
![Zdjęcie przedstawia portret kobiety w czarnej czapce. Kobieta ma szare włosy, różowe usta i uśmiecha się. Całość na niebieskim tle.](https://assets1.ello.co/uploads/asset/attachment/6573116/ello-optimized-8d89fded.jpg)

(Na czapce widzicie jeszcze agrafkę kupioną za 6zł w pasmanterii. Czapkę kupiłam rok temu w h&m, bo była jedyną w pełni bawełnianą czapką jaką wtedy znalazłam.)

## Satynowe sznurówki

![Obraz przedstawia zdjęcia butów. Z lewej strony widzimy jednego czarnego buta z niebieskimi sznurówkami i w niebieskiej ramce, a z prawej parę butów.](https://assets2.ello.co/uploads/asset/attachment/6573125/ello-optimized-8bb0c604.jpg)

Wstążkowe sznurówki akurat nie łapią się w tegoroczne trendy, ale to najprostszy możliwy sposób na odmianę butów. Wystarczy kupić odpowiedniej długości wstążki w pasmanterii. Do wyboru macie setki (dosłownie!) propozycji kolorystycznych i materiałowych. Mogą być niebieskie satynowe, czerwone aksamitne, taśmy plecione, rypsowe, gładkie, we wzory itd. itd. Wybierz odpowiednią dla swojej osobowości, modelu butów i innych ubrań, do których zakładać będziesz 'odpimpowane' buty. Czasami lubię też nosić w jednym bucie inny kolor niż w drugim. Oryginalnie, artystycznie i z humorem – na pewno zwrócisz na siebie uwagę!

![Zdjęcie przedstawia czarne skórzane buty z niebieskimi sznurówkami na jasnym tle.](https://assets1.ello.co/uploads/asset/attachment/6573120/ello-optimized-fdcfd45b.jpg)


