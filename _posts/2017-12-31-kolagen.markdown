---
title: Kolagen
date: 2017-12-31 18:08:00 +01:00
categories:
- Sztuka dla Sztuki
tags:
- kolagen
- kobieta
- sztuka
- kreacja
- portret
- kolaż
---

![Zdjęcie przedstawia portret młodej kobiety. Prawa część twarzy oświetlona jest różowym światłem, kobieta ma przyklejone usta z papieru, całość na żółtym tle.](https://assets1.ello.co/uploads/asset/attachment/6824416/ello-optimized-7218aa5a.jpg)

Tego dnia budzik nie zadzwonił. Choć dało się uleć wrażeniu, że śpi twardo jak kamień, jej sen przypominał raczej kłębek króliczych włosów wyczesanych nerwowo Tangle Teezer’em. A we śnie działo się wszystko to, czego nie mogła doświadczyć na jawie. Spadała w dół, lecz owe spadanie było jak najpiękniejszy lot. Unosiły ją niewidzialne skrzydła, wiatr delikatnie muskał rumiany policzek. A kiedy już przyszło do upadku, po którym większość z nas wraca z powrotem do realnego świata, ona zanurzyła się w ogromnej satynowej poduszce, miękkością swą przypominającej cumulusa. Satyna to była niebylejaka – błękitna, odcieniem stała blisko kobaltu, lecz dotyku nie sposób opisać słowami. Dookoła pachniało baklawą i miodem z orzeszkami.
Przetarła oczy wierzchem dłoni i natychmiast zorientowała się, że płynie wraz z prądem rzeki, na tej poduszce - tratwie. Było to coś, przypominające podziemną jaskinię, jednak ze ścian, zamiast wody spływały warkocze lśniących włosów. Niewiele myśląc chwyciła jeden z nich.<br/>
&mdash; Jak dobrze, że byłam parę razy w życiu na ściance wspinaczkowej – pomyślała w duchu.<br/>
Mocnym chwytem zręcznej dłoni wspinała się coraz wyżej i wyżej. Coraz wyżej i wyżej… Podróż zdała się nie mieć końca, kiedy to nagle szum wody ustał, a po chwili tej kompletnej ciszy rozległ się głośny dźwięk puzonu. Zaraz obok puzonu dało się słyszeć werbel, o którym ostentacyjnie swoją mowę wygłosiła stopa. Puzon zamilkł speszony, a sytuacje wykorzystała trąbka malując swoją polirytmię na kształt kubistycznego dzieła sztuki. Z każdą sekundą tej muzycznej orgii, niczym nieprzypominającej harmonijnego utworu, traciła zmysły. Zmysły zmieniały się w szklane kule i ulatywały do góry, żeby zaraz pęknąć niczym mydlana bańka, do produkcji której użyto marnej jakości płynu do mycia naczyń. Wraz z pęknięciem największej bańki pękł także sen.

![Obraz przedstawia dwa zdjęcia różnej wielkości, na jednym widzimy twarz kobiety oświetloną czerwonym światłem. Na mniejszym, podłużnym zdjęciu poniżej widzimy czerwone usta.](https://assets1.ello.co/uploads/asset/attachment/6824418/ello-optimized-4a08c53a.jpg)
![Zdjęcie przedstawia fragment twarzy kobiety z dużymi czerwonymi ustami.](https://assets2.ello.co/uploads/asset/attachment/6824419/ello-optimized-c9772241.jpg)
![Zdjęcie przedstawia portret kobiety z długimi włosami. Połowę jej twarzy oświetla czerwone światło. Całość na żółtym tle.](https://assets0.ello.co/uploads/asset/attachment/6824421/ello-optimized-d65abc91.jpg)

Zerknęła na zegarek – była godzina 10:00. Wstała, zarzuciła na siebie szlafrok i udała się w stronę łazienki, aby tam dokończyć pobudkę.<br/>
&mdash; A więc to dziś… - pomyślała i spojrzała w lustro – dziś jest dzień, w którym warto coś zmienić.<br/>
Chwyciła grzebień do włosów z pobliskiej półki i zaczęła zaczesywać grzywkę z lewej strony (od zawsze nosiła przedziałek po tej stronie głowy) na prawą. Włosy były niesforne. Po tak długim czasie noszenia jednej i tej samej fryzury było je bardzo ciężko przekonać do nowej pozycji. Wreszcie z drobną pomocą lakieru do włosów (utrwalenie poziom hard) udało się zaczesać grzywkę na prawą stronę.

![Obraz przedstawia fragment twarzy kobiety z naklejonymi oczami z papieru. Pod zdjęciem widzimy geometryczny kształt oka.](https://assets1.ello.co/uploads/asset/attachment/6824422/ello-optimized-e467d529.jpg)

Przyjrzała się dokładnie odbiciu swojej twarzy w lustrze. Niby nic się nie zmieniło, pociągły nos nadal zdawał się grać pierwsze skrzypce w tej osobliwej mozaice. Policzki od zawsze były gładkie i nieskazitelne (kiedyś nawet kosmetyczka wyprosiła ją z salonu twierdząc, że jest posiadaczką cery ‘niemowlaka’ i żaden zabieg na razie nie jest jej potrzebny). Ale jednak coś było nie tak. W oczach, w których do tej pory tlił się ogień młodzieńczej głupoty dostrzegła zmianę. Ich błękit zastygł w iluzji dojrzałości. Zerkając nieco powyżej linii brew również coś się zmieniło. Na czole pojawiły się delikatne linie czasu.<br/>
&mdash; No masz… Zaczęło się.<br/>

![Obraz przedstawia dwa zdjęcia. Na większym widzimy młodą kobietę, która przysłania sobie twarz kawałkiem zdjęcia innej twarzy. Na dole na małym fragmencie zdjęcia widzimy usta
i palec.](https://assets0.ello.co/uploads/asset/attachment/6824425/ello-optimized-7f549682.jpg)

Pobiegła czym prędzej do komputera szukać w drogeriach internetowych kremów na pierwsze oznaki starzenia się skóry.<br/>
&mdash; Ten zawiera skoncentrowaną dawkę witaminy E, ten z kolei kolagen i morskie proteiny, a tamten komórki macierzyste. Ile?! 300 zł za buteleczkę recepty na wieczną młodość? Pięć lat temu nikt by mnie nie namówił na tak drogą ‘przyjemność’, ale teraz... W końcu w przyszłej perspektywie korzystania z zabiegów medycyny estetycznej to i tak niewielki koszt… Biorę.<br/>
Za chwilę telefon leżący na stole wydał z siebie serię krótkich sygnałów dźwiękowych, co oznaczało urodzinowe sms’y. Jedne z nich były ze sklepu, w którym kartę stałego klienta założyła zaledwie tydzień temu, drugie z drogerii, w której zaopatruje się regularnie, a trzecie łączyły się z atrakcyjną ofertą kredytu.<br/>
&mdash; Z roku na rok ubywa znajomych, a Ty uświadamiasz sobie, że Twoim najwierniejszym przyjacielem jest sklep, w którym bywasz częściej niż w mieszkaniu przyjaciółki. - pomyślała.<br/>

![Zdjęcie przedstawia kobietę o długich, siwych włosach, która dotyka dłonią twarzy. Na twarzy ma naklejone fragmenty gazet.](https://assets0.ello.co/uploads/asset/attachment/6824426/ello-optimized-e01328c7.jpg)

Zadzwonił budzik. Obudziłam się gwałtownie. Postawiłam bose stopy na zimnej podłodze w łazience i spojrzałam w lustro. Przypomniał mi się sen o satynowej poduszce i linach z włosów, a w głowie zagrała muzyka. Przez moment zatęskniłam za magiczną krainą. W tamtym śnie obchodziłam 27-dme urodziny.<br/>
&mdash; Dobrze, że to był tylko sen… - pomyślałam w duchu i zaczęłam zakładać na siebie jeansy. Kiedy wyszłam z domu pomaszerowałam prosto do drogerii. Kupiłam matową pomadkę w kolorze lila i krem z kolagenem.<br/>