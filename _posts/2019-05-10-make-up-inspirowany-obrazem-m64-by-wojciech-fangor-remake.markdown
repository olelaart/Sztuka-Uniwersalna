---
title: Make-up inspirowany obrazem. 'M64' by Wojciech Fangor. Remake
date: 2019-05-10 15:55:00 +02:00
categories:
- Sztuka Makijażu
tags:
- makeup
- makijaż
- fangor
- m64
- opart
- oa
---

![Obraz przedstawia portret kobiety na niebieskim tle. Kobieta ma na sobie białą bluzkę.](https://assets2.ello.co/uploads/asset/attachment/9511391/ello-optimized-d79c26e4.jpg)

## Kolektywne sny

Miasta skrywają tajemnice. W podziemiach jednej z metropolii grupa ludzi śni kolektywne sny. Sennych opowieści wysłuchuje starsza kobieta na wózku. Ogród z morzem różowych piwonii, podróż w nieznane błękitnym wagonem pociągu nr 5, spacer nad brzegiem niezmąconej myślą rzeki. Każdy ze snów to niezaspokojone pragnienia, rządze, doświadczenie, obrazy malowane przez podświadomość. Każdy ze snów jest dokładnie opisywany i nagrywany na taśmę, która swoje miejsce znajduje na piętrzących się pod sam sufit półkach. Pewnej ciepłej nocy młoda dziewczyna o śniadej cerze śni o tunelu, schodach i okrągłym oknie na szczycie domu. Starsza kobieta uważnie słucha i sporządza notatki. Kolejny obudzony opowiada o wąskim tunelu wielkości trumny, spiralnych schodach i szklanej rozecie. Te trzy motywy w śpiących głowach powtarzają się tej nocy wiele razy.

![Obraz przedstawia dwa zdjęcia, na których widzimy kobietę z siwymi włosami w mocnym, niebieskim makijażu.](https://assets1.ello.co/uploads/asset/attachment/9511398/ello-optimized-417a0ca8.jpg)

## The OA

Historia opisana w powyższym akapicie faktycznie miała miejsce. Opisuję wątek tajemniczego domu z drugiej serii popularnego serialu ‘The OA’. Główna bohaterka - Prairie – przenosi się w inny wymiar, gdzie jej świadomość znajduje schronienie w ciele Niny. Nina Azarova jest medium komunikującym się ze światem zwierząt i roślin. Cała druga część serialu skupia się na poszukiwaniach zaginionej młodej dziewczyny o imieniu Michelle. Prywatny śledczy trafia na ślad w postaci tajemniczej gry, oraz domu ‘zagadki’, który jak się okazuje należy do samej Niny. To właśnie w tym domu znajduje się tunel, spiralne drzwi i rozeta. No dobrze, ale jak to się ma do twórczości Wojciecha Fangora, zapytasz. Koniec serialowej gry stanowi dotarcie do okrągłego okna – rozety. Podobno każdy, kto przez nie spojrzy ujrzy prawdę. Takimi oknami są dla mnie obrazy Wojciecha Fangora.

![Obraz przedstawia dwa zdjęcia kobiety w mocnym makijażu. Kobieta trzyma dłonią swoją twarz.](https://assets1.ello.co/uploads/asset/attachment/9511395/ello-optimized-38042445.jpg)

## M64 - okno, tunel i obraz

Stoję naprzeciwko M64 i moja świadomość otwiera się na prawdę innego malarskiego wymiaru. Obraz wychodzi do mnie, podaje mi rękę w powitalnym geście. Chwytam jego niewidzialną dłoń i staję się po części nim. Moje oczy zawieszone są gdzieś w jednym punkcie, jednocześnie próbując ogarnąć całość rozmytego zamieszania. Zastanawiam się nad symbolem koła, dlaczego właśnie koło? Krąg stanowi siłę absolutu, jest idealny, boski, trudny do osiągnięcia. Wibrujące kolory przemawiają do mnie ze zdwojoną siłą . Zamykam oczy nie mogąc wytrzymać napięcia. Chwila. Przymknęła powieki, ale obraz pozostał ze mną. Jawi się jako żarzący symbol na tle czerwieni naczyń mego oka. Znak wypalony już na zawsze. Nawet jeżeli rana po nim się zabliźni, pozostanie widoczny ślad. Podejmuję decyzję ponownego otwarcia oczu. Dzieło wisi niewzruszone na białej ścianie, ale zmieniło się moje jego postrzeganie. Niebiesko-fioletowy okrąg stanowi przestrzenny tunel pomiędzy moim wzrokiem a nim samym. 

![Obraz przedstawia dwa zdęcia kobiety na niebieskim tle. Kobieta ma pomalowaną dłoń, którą zasłania sobie twarz i szare włosy.](https://assets2.ello.co/uploads/asset/attachment/9511400/ello-optimized-6ffb9b50.jpg)

![Zdjęcie przedstawia oko w niebieskim makijażu. Zdjęcie jest wpisane w kształt koła.](https://assets0.ello.co/uploads/asset/attachment/9511401/ello-optimized-f4fe3738.jpg)
![Zdjęcie przedstawia rozmyte okrągłe zdjęcie oka w niebieskim makijażu.](https://assets2.ello.co/uploads/asset/attachment/9511403/ello-optimized-6fd79fa2.jpg)
![Zdjęcie przedstawia bardzo rozmyty obraz w okrągłym kształcie, z niebieskimi elementami.](https://assets0.ello.co/uploads/asset/attachment/9511405/ello-optimized-808a9b53.jpg)
