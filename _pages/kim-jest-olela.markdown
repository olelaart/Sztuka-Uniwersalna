---
title: Kim jest Olela?
date: 2017-09-08 19:17:00 +02:00
permalink: "/kim-jest-olela"
tags:
- olela
- artysta
- blog
- sztuka
- uniwersalna
---

Cześć, jestem Olela, witaj na moim blogu. Na co dzień pracuję w szeroko pojętym obszarze sztuki - maluję obrazy, fotografuję, jestem grafikiem komputerowym, tancerką, nauczycielką tańca i choreografką. Z zamiłowania również gotuję. Z racji tak mnogich zainteresowań, zwykłam mówić o sobie Artystka Uniwersalna. Wierzę w zanikanie granic i wzajemne przenikanie się dyscyplin. Czy mieszam składniki zupy w garnku, czy dodaję do ultramaryny odrobinę karminu, czy nakładam bazę pod makijaż – tworzę sztukę.

## Po co to komu?

Misją bloga sztukauniwersalna.pl jest dostrzeżenie i zatarcie granicy pomiędzy sztuką a codziennością, zintegrowanie świata masowego przekazu, którym jesteśmy otoczeni z każdej strony, z kulturą. Postaram się pokazać, nieoczywiste na pierwszy rzut oka, konotacje pomiędzy czynnościami określanymi jako ‘przyziemne’, a kreacją artystyczną. Oprócz tego wykażę wpływy poszczególnych tendencji artystycznych na różne dziedziny życia. Mam nadzieje, że znajdziesz tu dla siebie wiele inspiracji, które przełożą się na Twoje postrzeganie rzeczywistości.

## Poznajmy się lepiej.

* Jestem Magistrem Sztuk Pięknych. W 2015 r. obroniłam dyplom  na wydziale malarstwa krakowskiej ASP. Dyplomem był solowy spektakl pt.: ‘Pięć Pór Roku’ zrealizowany w jednym z krakowskich teatrów. W trakcie półgodzinnej etiudy starałam się wytańczyć wszystkie stany emocjonalne towarzyszące mi przez 5letnie studia artystyczne. Malowanie ruchem było cudownym doświadczeniem i spotkało się z pozytywnym odbiorem komisji i publiczności.
* Jak większość kobiet uwielbiam się malować i przebierać. Staram się dokładać do tych czynności teatralny pierwiastek. Wymyślam postać, opowiadam po cichu historie, ‘wchodzę w rolę’. Najbardziej inspirują mnie futurystyczne klimaty.
* Moim największym bzikiem są… buty i szminki. Uważam, że kolor na ustach czyni kobietę pewniejszą siebie. Ah, jak ja kocham te kolory! Blady róż na sportowo. Jagodowa do ramoneski. Czerwień jest raczej zarezerwowana dla klasycznych połączeń, dlatego rzadko jej używam. Zdecydowanie bardziej wolę elektryzujący eklektyzm.
* Kiedy robię zakupy w sklepie spożywczym zazwyczaj wącham owoce i warzywa. Zapach pozwala na wyobrażenie smaku. Czasami też subtelnie zanurzam dłoń w worku z ziarnami, jak zwykła robić to Amelia, bohaterka filmu o tym samym tytule.
* Dość sporo czasu w swoim życiu spędziłam w muzeach. Moja najdłuższa kontemplacja dzieła sztuki miała miejsce na wystawie Mark’a Rothko w Warszawie w 2013 r.  Byłam tak zafascynowana twórczością nowojorczyka (nadal jestem), że przed jednym obrazem spędziłam kilka godzin, a panowie ochroniarze dosłownie musieli wypraszać mnie z budynku, gdy przyszła godzina zamknięcia ekspozycji.

Skoro już tyle o mnie wiesz… mam nadzieje, że zostaniesz tu na dłużej. Czytaj, oglądaj, komentuj, kontempluj. Możesz też polubić konto na [fb](https://www.facebook.com/sztukauniwersalna/) i [insta](https://www.instagram.com/sztuka_uniwersalna/), żeby być na bieżąco. A jeśli chcesz się ze mną skontkować napisz na adres sztuka.uniwersalna@gmail.com – będzie mi bardzo miło!

Pozdrawiam,
Olela
