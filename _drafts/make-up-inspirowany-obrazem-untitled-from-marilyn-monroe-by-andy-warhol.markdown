---
title: Make-up inspirowany obrazem 'Untitled' from Marilyn Monroe by Andy Warhol
date: 2019-07-10 18:59:00 +02:00
categories:
- Sztuka Makijażu
tags:
- andy warhol
- warhol
- popart
- hollywood
- new york
---

![Fotografia przedstawia portret kobiety w żółtej peruce na różowym tle.](https://assets2.ello.co/uploads/asset/attachment/9861635/ello-optimized-0d560aba.jpg)

## Urodziny, choroba, marzenie o Hollywood

Andrew Warhola przyszedł na świat w Pittsburghu, w Soho, w dzielnicy biedoty. Jego rodzice wyemigrowali do Ameryki ‘za chlebem’. Ojciec był górnikiem, a matka zarabiała na życie rękodziełem. Młody artysta lubił spędzać czas i rysować razem z mamą. Miał dwóch starszych od siebie braci – Paula i Johna. Jako sześciolatek dzień rozpoczynał czytaniem Biblii i modlitwą. Do szkoły na lunch dostawał puszkę zupy Campbell. Młodego, przyszłego artystę fascynowało życie gwiazd. Pisał do nich listy z prośbą o autografy. W 1936 roku Andrew, wskutek ostrego zapalenia stawów zapadł na pląsawicę (choroba na tle nerwowym powodująca mimowolne ruchy obwodowych części ciała). Lekarz zalecił odpoczynek. Matka pielęgnowała chłopca z oddaniem, kupowała mu książki i kolorowe czasopisma. Chłopiec od najmłodszych lat żył wizją cudownego, nasączonego sukcesem życia Nowego Jorku i Hollywood. 

![Obraz przedstawia zdjęcia kobiety w różowym makijażu i żółtych włosach. Całość na intensywnie różowym tle.](https://assets0.ello.co/uploads/asset/attachment/9861636/ello-optimized-138d13b7.jpg)

## Start edukacji artystycznej

Lata 30. i 40. w Pittsburghu to czas doskonałych warunków do artystycznego rozwoju. Tamtejsi milionerzy, kolekcjonerzy dzieł sztuki wspierali konkursy artystyczne i ośrodki kształcenia przyszłych artystów. Andy trafił do grupy, gdzie pobierał lekcje podstaw rysunku i malarstwa, zwiedzał wystawy, poznawał zasady kompozycji. 
We wrześniu 1942 roku (miał dokładnie 14 lat, wtedy też zmarł jego ojciec, który zachorował na żółtaczkę) Warhola przystąpił do nauki w Schenley High School. W Ameryce trwała II Wojna Światowa. Niezwykle prężnie rozwijały się media – prasa, telewizja, radio. Hollywoodzkie wytwórnie pracowały pełną parą, w filmie rysunkowym również nastąpiła rewolucja. Warner Brothers stworzyła kultowe postaci Królika Bugs’a, Tom’a i Jerry’ego, Marynarza Popeye. Andy wychowywał się w kolorowym świecie gwiazd filmowych, wykorzystywał wycinki kolorowych gazet do tworzenia kolaży, chłonął obrazy, które poźniej przewijały się w jego pracach. 

![Obraz przedstawia zdjęcia kobiety w intensywnym makijażu i żółtych włosach. Małe zdjęcie w prawym górnym rogu ukazuje zbliżenie na oko.](https://assets1.ello.co/uploads/asset/attachment/9861637/ello-optimized-f82b87f2.jpg)

## Status: student

W 1945 roku Andy dostał się na studia w Carnegie Institute of Technology w Oakland. W pięciopiętrowych budynku Wydziału Sztuk Pięknych mieściły się kierunki: malarstwo i wzornictwo, dramat, muzyka i architektura. Poziom nauczania był niezwykle wysokich, a grupę z ‘malarstwa’ uznawano za tę najinteligentniejszą. Andy w swojej twórczości stosował wówczas metodę ‘odbitej kreski’, którą podobno przypadkowo odkrył, kiedy rozlał się tusz. Polegała ona na łączeniu ze sobą dwóch arkuszy papieru za pomocą kawałka taśmy i nakładania na jeden z nich tuszu na kształt określonej kompozycji. Kiedy atrament był jeszcze mokry łączyło się dwa arkusze ze sobą uzyskując lustrzane odbicie właściwej kompozycji. Akt stanowił zacieranie granic pomiędzy sztuką użytkową, a sztuką czystą. 

## Ekscentryk

Za pierwsze zarobione pieniądze (malował tła wystaw w luksusowym domu towarowym) kupił sztruksowy garnitur i bilet do Nowego Jorku. W mieście sukcesu od razu wybrał się z czarną teczką do redakcji czasopisma Glamour. Rekrutująca go Tina Fredericks opisała go jako nieśmiałego, bladego, ospowatego chłopca, w którym jednocześnie tliło się coś pociągającego. Odwiedził również wystawy. Podziwiał dzieła Matisse’a, Klee, Picassa.
Po powrocie do Oakland, na wydziale Carnegie Tech zaczęło być o Andym głośno. Jedna z jego prac przedstawiała kobietę trzymającą małego pieska w rękach zamiast dziecka. Profesor kazał zdjąć płótno z wystawy, uznając, że przynosi uczelni wstyd. Andy eksperymentował z kolorem swoich włosów (pofarbował je m.in. na zielono), jak i ze swoim imieniem i nazwiskiem. Zmieniał je, modyfikował, używał różnych pseudonimów. W 1949 roku uzyskał stopień magistra sztuk pięknych i od razu zadecydował o wyjeździe do Nowego Jorku.

![Obraz przedstawia dwie fotografie kobiety w różowej marynarce na różowym tle. Kobieta ma krótkie, żółte włosy i na jednym ze zdjęć szczerzy zęby.](https://assets2.ello.co/uploads/asset/attachment/9861638/ello-optimized-b88e960c.jpg)

## Nowojorskie historie

W mieście sukcesu młody artysta zarabiał rysowaniem ilustracji do czasopism. Miał obsesję na punkcie sławnych osób, ile razy przechodził obok sławy kamieniał z wrażenia. Pierwszy sukces przyszedł wraz z 1952 roku – Warhol otrzymał nagrodę Art Director’s Club za ilustrację przedstawiającą młodego marynarza wstrzykującego sobie heroinę. Andy powoli zyskiwał uznanie jako rysownik kobiecych czasopism. Wkrótce rysował dla Vogue’ a czy Harper’s Bazaar. Wraz z sukcesami przyszły większa zarobki. Często kupował drogie buty, ale przed ich założeniem zanurzał ich czubek w farbie, moczył je, chciał, aby wyglądały na sfatygowane. Po pierwszych wystawach i przychylnych recenzjach Warhol zaczął zatrudniać asystentów, którzy ‘dokańczali’ jego prace (on tworzył szkic, a odbitką zajmował się ktoś inny). Był miłośnikiem zakupów, kolekcjonerem – zbierał zabawki, zegarki, biżuterię, sztukę. Kupował prace Rene Magritte’a, Joana Miro, Klee, Braque’a.

![Obraz przedstawia dwa takie same portrety kobiety, z czego jeden z nich utrzymany jest w monochromatycznej tonacji.](https://assets2.ello.co/uploads/asset/attachment/9861639/ello-optimized-046de591.jpg)



